W obliczu tego, co dzieje się na Krymie — bezpiecznikom nasuwa się tylko jedno pytanie na myśl. Kiedy zobaczymy “odzwierciedlenie” tej sytuacji w internecie? W poniższym artykule postaram się nakreślić możliwe scenariusze działań, niekoniecznie zbrojnych ale na pewno “wrogich” w ukraińskich sieciach komputerowych (przez niektórych nazywanych “cyberprzestrzenią”). Na razie jest zaskakująco spokojnie… Czy konflikt na Krymie powoduje “napięcia” w internecie? Byłoby dziwne, gdyby nastroje w internecie nie odzwierciedlały tego, co dzieje się w na świecie… W jaki sposób Rosja mogłaby “kształtować” sytuację na Krymie? Scenariuszy jest kilka: Działania propagandowe miekkie (żadne ataki informatyczne, po prostu polityczny, propagandowy spam/hejt na lokalnych i zagranicznych serwisach informatycznych które prezentują Rosję w negatywnym świetle oraz klakieryzm na prorosyjskich serwisach). Pod materiałami prasowymi dotyczącymi sytuacji na Krymie pojawiają się komentarze zarówno zwolenników jak i przeciwników decyzji politycznych Rosji. Newsweek sugeruje, że tych pierwszych widać częściej i wyraźniej niż zwykle — nie ma jednak na chwilę obecną twardych dowodów, że za pochlebnymi Rosji komentarzami rzeczywiście stoją jakiekolwiek rosyjskie jednostki wojskowe lub specjalistyczne firmy PR-owe działające na polecenie rosyjskich służb. Byłbym jednak szczerze zdziwiony, gdyby taki kraj jak Rosja nie posiadał planu i narzędzi do prowadzenia działań dezyinformacyjnych i propagandowych w internecie. Trzeba tu jednak podkreślić, że poprawnie przeprowadzona operacja tego typu nigdy nie wskaże prawdziwego zleceniodawcy — internet bowiem, odpowiednio wykorzystany, pozwala na zachowanie anonimowości. Z tego też powodu, wszelkie analizy ekspertów Newsweeka opierają się na dość poszlakowych opiniach co do stylu i budowy samej treści komentarza oraz ew. analizy porównawczej użytych w nich charakterystycznych zwrotów do częstości ich występowania w języku polskim. Przypomnijmy, że ujawniony przez Niebezpiecznika projekt MON-u dotyczący stworzenia polskiego, wojskowego wirusa w swojej specyfikacji również zawierał opis funkcji “prowadzenia walki informacyjnej” oraz miał posiadać możliwości paraliżowania infrastruktury wroga, czyli de facto wykonywania ataków DoS i DDoS. Działania propagandowe twarde (ataki informatyczne typu deface, polegające na podmianie stron internetowych na komunikaty polityczne. Świetnym przykładem tego typu akcji jest Syrian Electronic Army). Na razie brak doniesień o deface’ach na Ukrainie, były jednak “prorosyjskie” ataki deface na małoznaczących polskich stronach internetowych, rzekomo wykonane przez ukraińskich Anonimowych. Działania paraliżujące infrastrukturę krytyczną (przede wszystkim ataki DDoS, których celem będzie uniemożliwienie wykorzystania infrastruktury informatycznej Ukrainy, np. unieruchomienie sieci GSM, elektrowni lub systemów bankowości, co utrudni wymianę informacji, a niektórych odetnie od gotówki tudzież paliwa i wody — tak, te płyny z reguły są pompowane przy pomocy pomp elektrycznych.) Jeśli cofniemy się do roku 2007 i konfliktu Rosji z Estonią wywołanym relokacją pomnika z czasów II Wojny Światowej, to zauważymy, że w tamtym czasie infrastruktura Estonii (m.in. banki, agencje informacyjne i sieci rządowe) zostały sparaliżowane właśnie przy pomocy ataków DDoS pochodzących z botnetu (sieci zainfekowanych komputerów rozlokowanych na całym świecie). Ten typ ataku jest jednym z najbardziej prymitywnych, i o ile nie prowadzi do kradzieży danych z systemów IT, to skutecznie uniemożliwia ich wykorzystywanie, co w przypadku dzisiejszej powszechnej informatyzacji, uniemożliwiło Estończykom wykorzystanie bankomatów i np. dostęp do ich środków finansowych. Do ataków po kilku latach przyznała się prorządowa rosyjska młodzieżówka “Nashi“. Na razie najbardziej znanym i widowiskowym przypadkiem działań paraliżujących był amerykańsko-izraelski Stuxnet niszczący wirówki do wzbogacania uranu w Iranie. Ale pojawiły się już doniesienia, że podobno ukraińskie sieci GSM już były zagłuszane przez Rosjan. Kradzież danych z komputerów osób decyzyjnych (atak przy pomocy złośliwego oprogramowania, tzw malware, którego celem jest prowadzenie inwigilacji krytycznych i “decyzyjnych” sieci jak np. ukraiński MON lub osób, np. Arsenija Jaceniuka.) Przypomnijmy, że o tego typu działania wpisują się w ramy standardowych praktyk wywiadowczych każdego kraju; przykładowo NSA podsłuchiwać miała aż 35 przywódców innych krajów, a z kolei Rosjan podejrzewano o takie praktyki już na szczycie G20. I nie ma co się dziwić — tworzenie wirusów jest tańsze, szybsze i wygodniejsze niż szkolenie żołnierzy, a infekcje komputerów przeciwników politycznych złośliwym oprogramowaniem są znacznie groźniejsze od paraliżu wywołanego przez DDoS-a. Osadzenie tzw. “trojana” jest możliwe głównie dzięki temu, że ofiara posiada na swoim komputerze stare i dziurawe oprogramowanie (np. niezaktualizowany pakiet biurowy, czytnik PDF lub Javę). Wystarczy, że ofiara wejdzie na odpowiednio spreparowaną stronę WWW, otworzy załącznik (np. plik PDF z rzekomą fakturą) i już atakujący ma wgląd w dane zgromadzone na dysku twardym ofiary, może nagrywać naciskane przez nią klawisze, a nawet podglądać ją przez kamerę wbudowaną w laptopa. Wbrew pozorom, przed takimi atakami nie ochronią nas systemy antywirusowe — te można dość prosto oszukać, a dodatkowo warto podkreślić że do ataku na ważne cele korzysta się z dedykowanego, stworzonego tylko do tego celu złośliwego oprogramowania, tzw. exploitów, które dostają się do systemu ofiary wykorzystując nowe, nieznane publicznie “dziury”. Tak właśnie działał m.in. Stuxnet, stworzony przez USA i Izrael robak wyposażony w 4 exploity na nieznane w tamtym czasie dziury w oprogramowaniu Siemensa sterującym pracą wirówek służących do wzbogacania uranu w irańskiej elektrowni atomowej. Na razie brak jest wiarygodnych doniesień o tego typu atakach. W mediach przebijają się echa PR-owej noty jednego z brytyjskich kontraktorów wojskowych — ale opisują one działania i malware “Snake” działający od dawna (2005 rok), a więc nie będący bezpośrednim następstwem obecnej sytuacji na Krymie. Niewykluczone, że jest to jeden z trojanów wykorzystywanych przez Rosjan do zbierania informacji na temat innych państw, ale wszystko wskazuje na to, że nie powstał z myślą o Krymie. Ktoś chyba chce się odbić w blasku krymskiego konfliktu… Sabotaż. (W tym scenariuszu co prawda szkodę Ukrainie wyrządza sam obywatel Ukrainy, niewykluczone jednak, że przekupiony przez Rosjan albo z Rosjanami sympatyzujący.) Niektóre z depeszy prasowych (być może rosyjskich, propagandowych) podają, że niektórzy z Ukraińców przechodzą na stronę rosyjską — i co gorsza, są wśród nich m.in. dowódcy wojskowi. Atak czy awaria? I na koniec, warto w całym tym zgiełku scenariuszy podkreślić, że zapewne w obecnej sytuacji część z awarii systemów komputerowych (które po prostu czasem się zdarzają) będzie przypisywana “atakom hackerów” — znów przykład działań propagandowych jednej bądź drugiej strony konfliktu… Miejmy nadzieję, że sytuacja na Krymie, jeśli będzie powodowała jakiekolwiek napięcia lub “działania zbrojne”, to zamkną się one w całości właśnie w granicach internetu i żaden z mieszkańców Krymu nie będzie musiał oglądać podobnych widoków przez swoje okno: czerwiec 2014 W nasze ręce trafił ciekawy komentarz z Onetu, sugerujący, że ktoś może masowo “komentować” w z góry ustalony sposób: Komentarze naszych czytelników z Facebooka znajdziecie tutaj. ,Piotr Konieczny