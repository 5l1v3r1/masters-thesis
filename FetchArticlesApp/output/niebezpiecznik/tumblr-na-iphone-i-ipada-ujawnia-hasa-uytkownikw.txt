We wtorek ekipa Tumblr poinformowała o wydaniu aktualizacji swojej aplikacji na iOS. Usunięto błąd bezpieczeństwa — aplikacja przesyłała hasło do serwisu bez szyfrowania. Nie wykorzystywali HTTPS przy logowaniu Ponieważ dane nie były w żaden sposób szyfrowane w transporcie, mogły zostać łatwo przechwycone przy użyciu sniffera wykorzystywanego przez atakującego znajdującego się gdziekolwiek na trasie pakietów pomiędzy klientem a serwisem. Popularnym miejscem służącym do sniffowania haseł są z reguły wszystkie otwarte hotspoty (w Starbucksie, McDonaldzie, itp.) lub sieci chronione WEP-em (wszyscy klienci mają ten sam klucz i widzą ruch pozostałych użytkowników danej sieci Wi-Fi). BTW: narzędzia ułatwiające przechwytywanie haseł/kont w tego typu środowiskach to m.in. dodatek do Firefoksa Firesheep lub jego mobilna wersja na Androidy, napisana przez naszego rodaka — Facesniff …a także wszelkiego rodzaju oprogramowanie do ataków Man in the Middle (np. ettercap). Niedopatrzenie odkrył jeden z czytelników The Registera, który otrzymał zadanie zbadania aplikacji mobilnych wykorzystywanych przez jego współpracowników pod kątem (nie)bezpieczeństwa dla danych firmy, w której pracuje. Jak sprawdzić, czy inne aplikacje nie “wyciekają” haseł? Proces testowania jest prosty, dlatego zachęcamy każdego z was do wykonania podobnych testów na wykorzystywanych przez siebie aplikacjach. Wystarczy wyjąć kartę SIM (aby mieć pewność, że dana aplikacja nie wysyła danych przez transmisję pakietową) a następnie a) połączyć się z siecią Wi-Fi i uruchomić sniffing pakietów na interfejsie routera (np. poprzez tcpdump) lub b) udostępnić połączenie Wi-Fi smartphone’owi poprzez bridging interfejsów w systemie operacyjnym, dzięki czemu będziemy mogli sniffować np. Wiresharkiem wprost z naszego komputera Jeśli korzystasz z Tumblr Jeśli korzystasz z aplikacji Tumblr na swoim iPadzie/iPhonie, to zaktualizuj ją do wersji 3.4.1. Dodatkowo, warto na wszelki wypadek zmienić hasło do swojego konta (a nuż ktoś je zesniffował?). Nie wspominamy o zmianie haseł w innych portalach, bo chyba nie używacie jednego hasła w wielu miejscach, prawda? ,Dawid Bałut