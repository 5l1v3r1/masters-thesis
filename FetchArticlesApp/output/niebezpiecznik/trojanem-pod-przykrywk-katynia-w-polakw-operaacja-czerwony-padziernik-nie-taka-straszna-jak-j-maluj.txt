Red October to kryptonim, jaki firma antywirusowa Kaspersky nadała świeżo odkrytej, ale trwającej od 5 lat operacji, polegającej na próbach infekcji komputerów wybranych osób (głównie dyplomatów). W internecie wrze, czuć klimat sensacji, a my uważamy, że w zasadzie nie jest to nic specjalnie wartego uwagi… Botnet jak botnet, tylko cel inny. Red October (aka Rocra) Po pierwsze, w ramach mających trwać od maja 2007 ataków, które Kaspersky przypisuje jednej grupie, nie wykorzystano ani jednego 0day’a. Wektor ataku? Stary jak świat — spear phishing. Atakujący używają znanych exploitów na Worda, Excela czy też PDF-y lub Javę (CVE-2009-3129 (MS Excel), CVE-2010-3333 (MS Word), CVE-2012-0158 (MS Word), MS08-067). Po infekcji, trojan, jak to trojan, wykrada dane z komputerów. Rocra ma także możliwość wyciągania informacji z podpiętych do komputera telefonów komórkowych (iPhone, Nokia, Windows Mobile) oraz dysków USB (tu także odczytywane są skasowane pliki) a także routerów Cisco. Trojan przygląda się też serwerom FTP z LAN-u. Z interesujących cech, Rocra wykrada pliki dość niszowego, ale wykorzystywanego przez dyplomatów Unii Europejskiej i NATO oprogramowania kryptograficznego Acid (acidcsa, acidsca, aciddsk, acidpvr, acidppr, acidssa). Botnet ma też wbudowaną ochronę przed stratą C&C — trojan analizuje wszystkie przychodzące pocztą na zainfekowaną końcówkę załączniki PDF lub Office, szukając w nich plików wykonywalnych na podstawie odpowiedniej flagi w metadanych. Większość z exploitów wykorzystywanych w Red October to zmodyfikowane exploity Chińczyków z podmienionym payloadem — ale co warto podkreślić — w kodzie można znaleźć wstawki z języka rosyjskiego: winmobile: "Zakladka injected", "Cannot inject zakladka" PswSuperMailRu: "-------PROGA START-----", "-------PROGA END-----" Nie musi to automatycznie sugerować, że za atakiem stoją Rosjanie. Ktoś może chcieć celowo zmylić analityków takimi artefaktami. Warto jednak wspomnieć, że większość botmasterów na świecie jest powiązana z Ukrainą/Rosją. Katyn_-_opinia_Rosjan.xls czyli Red October a Polska Atakujący próbowali także infekować osoby władające językiem polskim. Celowo nie piszemy, że Polaków, bo mogło chodzić o zagranicznych dyplomatów na placówkach w Polsce (ale równie dobrze polskich dyplomatów na placówkach za granicą). Oto przykłady zainfekowanych plików, które miały kusić do ich otwarcia: Czy się udało? Ciężko powiedzieć, bo w statystykach infekcji Polska nie została ujęta (przez okres sinkholingu C&C nie odnotowano żadnego połączenia z Polski). Co to może oznaczać? Czy nikt się na poważnie nie interesuje naszymi dyplomatami? A może jesteśmy bezpieczniejsi niż inne kraje w Europie i Azji oraz Ameryce? Albo… :> Kto stoi za operacją Red October Akcja jest zakrojona na dość szeroką skalę. Celem są i naukowcy i politycy i wojsko i przemysł i finansiści, atakuje się i komputery i telefony i routery. I to ze wszystkich krajów. W przypadku ujawnionych do tej pory operacji “rządowych”, cele były bardzo “wąskie” — bo takie podejście minimalizuje ryzyko wykrycia. Osoby stojące za Red Octobe nie mają więc jednego konretnego celu, a chcą pozyskać maksymalnie dużo wartościowych danych. Brak wykorzystania 0day’ów może wskazywać na niedofinansowanie grupy, która stoi za atakami (a może to celowa strategia, mająca sugerować “przeciętnych rzezimieszków”?). Przypomnijmy, że chińczycy korzystają z 0day’ów w swoich atakach (nawet tych o niskim priorytecie), a USA wraz z Izraelem, potrafią “spalić” 3 0day’e w jednej kampanii… Obecna architektura botnetu Red October jest jakby rozwinięciem architektur Exploit Packów/ZeuS-a, połączonym z inteligentniejszym zarządzaniem i doborem celu ataków. Wreszcie, gdyby za Red October miał stać rosyjski rząd, jak sugerują niektórzy opierając się głównie na rosyjskojęzycznych wstawkach w kodzie, to czy rosyjska firma antywirusowa Kaspersky, której założycielem jest oficer KGB, zdecydowałaby się na ujawnienie tego faktu? Ewentualnie, czy zdradziłaby wszystkie szczegóły takiej operacji, na jakie trafiła? A zatem kto stoi za tą operacją, skoro nie rząd? Patrząc na zbierane dane łatwo można się domyślić, że zarobić na nich można tylko sprzedająć je …agencjom wywiadowczym (czyt. rządom). Jest więc bardzo prawdopodobne, że grupa stojąca za Red October, to “przesiewacze” informacji, którzy nie tyle pracują na zlecenie konkretnej instytucji rządowej, co starają się sprzedawać zebrane przez siebie dane poszczególnym krajom (a może tylko jednemu?). I robią to od co najmniej 2007 roku znanymi exploitami, a “wpadli” dopiero teraz… P.S. Na pocieszenie można dodać, że jedynie kradną dokumenty, a nie czyszczą kont swoim ofiarom, w przeciwieństwie do innego grasującego po sieci malware’u, który wykorzystuje te same techniki ataku… ;) ,Mr. Niebezpieczny