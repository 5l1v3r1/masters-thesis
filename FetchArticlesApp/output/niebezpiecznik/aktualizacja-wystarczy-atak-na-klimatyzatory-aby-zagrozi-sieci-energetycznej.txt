Ataki na infrastrukturę krytyczną stanowią obecnie dość spore wyzwanie dla włamywaczy. Jeśli przyjrzymy się sieci energetycznej, czyli tzw. gridowi, to jego najbardziej kluczowe elementy są skrupulatnie monitorowane lub całkowicie odseparowane od internetu. Okazuje się jednak, że aby “zhackować” sieć energetyczną, wcale nie trzeba uderzać w nią bezpośrednio. Wystarczy uderzyć w coś, co jest do niej podłączone i nie wydaje się szczególnie ważne, jak np. domowe klimatyzatory. Ludzie wyobrażają sobie, że wstrzymanie pracy elektrowni wymaga włamania się do jakiegoś centralnego komputera zarządzającego tym obiektem. W rzeczywistości wystarczy przypuścić atak na tak niepozorną rzecz jak klimatyzatory w budynkach, które są połączone z siecią. Niebezpieczny sposób na zniżki Możliwość ataku na klimatyzatory badali Vasilios Hioureas z Kapsersky Lab oraz Thomas Kinsey Exigent Systems w ramach inicjatywy Securing Smart Cities. O ich ustaleniach pisał Wired. Atak opiera się na tym, że w USA niektóre przedsiębiorstwa energetyczne oferują zniżki dla instytucji, które stosują rozwiązania ułatwiające zarządzanie obciążeniem sieci. Jednym z takich rozwiązań są urządzenia pozwalające na zdalne wyłączanie klimatyzatorów w momencie szczytowego zapotrzebowania na energię. Właśnie te urządzenia — instalowane w klimatyzatorach centralnych lub okiennych — są podatne na atak. System automatycznego skalowania energii działa w ten sposób, że w momencie wystąpienia dużego zapotrzebowania na prąd operator z przedsiębiorstwa energetycznego wysyła radiowo komendę wyłączenia klimatyzatorów. Sygnał jest wzmacniany przez przekaźniki rozlokowane po mieście. Rzecz w tym, że ta komunikacja nie jest szyfrowana, co otwiera drogę do manipulowania klimatyzatorami poprzez atak powtórzeniowy. Wystarczy podsłuchać, nagrać i odtworzyć sygnał-komendę. Jak dowiedli badacze, atakujący mógłby wyłączyć klimatyzację przy dużym upale, stwarzając zagrożenie np. dla osób starszych. Mógłby też włączyć klimatyzatory w momencie szczytowego zapotrzebowania na energię, powodując blackout. Ponieważ grupy urządzeń mają przypisane unikalne ID, atak mógłby być ukierunkowany i dotyczyć konkretnych domów. Jest jeszcze możliwość wprowadzenia niestabilności do sieci energetycznej poprzez naprzemienne włączanie i wyłączanie klimatyzatorów. A także paraliż systemu, poprzez jamming na odpowiedniej częstotliwości. Coraz więcej ataków na infrastrukturę krytyczną Ataki na infrastrukturę krytyczną są czymś więcej niż teoretycznym zagrożeniem. W kwietniu zeszłego roku wspominaliśmy o awarii elektrowni w Turcji, w przypadku której podejrzewano atak komputerowy. A kilka lat temu opisaliśmy jak łatwo można sparaliżować kolej jedynie krótkofalówką. W tym roku Parlament Europejski zajął się pracami nad unijna dyrektywą dotyczącą cyberbezpieczeństwa. Jej celem jest również zapewnienie, że cyfrowa infrastruktura dla usług o znaczeniu krytycznym (jak kontrola ruchu lub zarządzanie sieciami elektrycznymi) będzie odpowiednio zabezpieczona przed atakami komputerowymi. Tylko czy przepisy będą w stanie nadążyć za pomysłowością tych, którzy szukają słabych punktów w zabezpieczeniach? W Polsce właśnie wystartowały projekty mające na celu wprowadzenie do lokali inteligentnych liczników prądowych. Ponieważ operator będzie miał możliwość zdalnego odcinania energii osobom, które nie płacą rachunków, być może kolejny artykuł na Niebezpieczniku poświęcony atakom na sieć energetyczną dotyczyć będzie kogoś, kto znajdzie lukę w protokołach komunikacji tychże liczników? Aktualizacja 23.02.2016 Eksperci od SCADA wypowiedzieli się w sprawie badań zespołu Kaspersky’ego — i twierdzą, że atak na grida wcale nie jest taki łatwy. ,Marcin Maj