O Lavabicie po raz pierwszy pisaliśmy kilka tygodni temu, w kontekście Edwarda Snowdena. Były analityk NSA korzystał z tego serwisu do bezpiecznej komunikacji e-mailowej. Niestety, po głośnych artykułach dotyczących wycieków Snowdena, właściciel serwisu Lavabit w enigmatycznym oświadczeniu zdecydował się zamknąć swój biznes, tłumacząc tę decyzję dbaniem o bezpieczeństwo swoich użytkowników. Teraz wiemy, co konkretnie było powodem… Dawaj klucze SSL, Lavabit! — zakrzyknęło NSA Jak donosi Wired, NSA zażądało od Lavabitu udostępnienia kluczy prywatnych SSL, co pozwoliłoby agencji na podsłuchiwanie ruchu HTTPS kierowanego do serwisu (to, że NSA ma dostęp do zaszfrowanego ruchu internetowego ujawnił sam Snowden). Zanim NSA poprosiła o klucze SSL, trzeba przyznać lojalnie, że chciała po prostu dostępu do danych na temat Snowdena, ale Lavabit odmówił. Odmówił, bo NSA chciała wszystkich metadanych dotyczących Snowdena; kto pisał, skąd pisał, kiedy pisał, z jakich adresów, itp. — czego, nawet gdyby Lavabit chciał, nie mógł zdobyć bez modyfikacji swojej infrastruktury. Lavabit dał klucze SSL, ale… Wykonał przy tym uber-trollerski ruch. Klucze przekazano na wydruku składającym się z 11 stron. Zapisanych czcionką o wielkości 4. NSA uznało wydruki za “nieczytelne” :-) Kolejnym ruchem rządu USA było wydanie nakazu udostępnienia kluczy w bardziej czytelnym formacie, ale Lavabit odmówił… za co na serwis nałożono karę w wysokości 5 000 dolarów za każdy dzień zwłoki, począwszy od 6 sierpnia 2013. 8 sierpnia Lavabit ogłosił swoje zamknięcie. Brawo Lavabit! Czapki z głów. Kurtyna. ,Piotr Konieczny