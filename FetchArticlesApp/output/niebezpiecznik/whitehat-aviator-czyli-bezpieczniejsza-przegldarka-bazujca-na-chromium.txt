WhiteHat Aviator bazuje na tym samym kodzie, co przeglądarka Google Chrome. Zbiera ochy i achy w internecie, ale tak naprawdę nie ma w niej niczego innowacyjnego… WhiteHat Aviator WhiteHat Aviator to po prostu Chrome, w trybie Incognito, z domyślnie włączonymi opcjami podnoszącymi bezpieczeństwo (np. Java i Flash ustawione na “click-to-play“). Wyłączono także obsługę nagłówka referer i zainstalowano rozszerzenie Disconnect, aby wyciąć reklamy i cookies. Przeglądarka została stworzona na prywatne potrzeby jednej z firm z branży bezpieczeństwa i na razie dostępna jest wersja jedynie na Mac OS X oraz nie ma dostępu do kodu źródłowego. Dyskusyjne jest też aplikowanie łatek bezpieczeństwa — firma stworzyła własny serwer aktualizacji (bo ten, z którego korzysta Chromium nie był “otwarty”), miejmy nadzieję, że aktualizacje będą udostępniane bez zbędnych opóźnień. W skrócie: każdy może zrobić sobie takiego “Aviatora” samodzielnie — o ile nie przerasta go konfiguracja ustawień przeglądarki Chrome i obsługa dodatku NotScripts. Potencjał Aviatora widzimy jedynie w sugerowaniu go osobom bardzo mało doświadczonym — bo jest to już “gotowe do użycia” narzędzie, odpada więc tłumaczenie co należy przekonfigurować przed startem. PS. Gdybyście chcieli samodzielnie podtunningować swojego Chrome’a, to warto rzucić okiem na nasz artykuł sprzed roku pt. Zabezpieczamy przeglądarkę Chrome. ,igH