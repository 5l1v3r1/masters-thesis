Scott Ainslie złożył żądanie dostępu do informacji publicznej w sprawie operacji Aurora, czyli głośnego zmasowanego ataku komputerowego przeprowadzonego przez chińskich rządowych hackerów (a dokładnie komórkę działającą pod nazwą Elderwood) m.in. na Google, Adobe, RSA, Junipera i znanych wojskowych kontraktorów, m.in Lockheed Martin i Northrop Grumman. DHS, czyli amerykański odpowiednik naszego ABW, odpowiedział na to żądanie obszerną dokumentacją …ale dotyczącą innej opreracji Aurora ! Dzięki temu dowiedzieliśmy się o tajnym eksperymencie przeprowadzonym w Idaho National Laboratory w 2007 roku. DHS odpowiada na wniosek Wniosek o dostęp do informacji publicznej (tzw. FOIA) złożono 17 maja do kilku rządowych instytucji, m.in. FBI (odpowiedzieli, że nie mogą niczego znaleźć na ten temat), NSA (odpowiedzieli, że przyjęli żądanie, ale do tej pory nic nie odesłali) jak i DHS, który odpowiedział 3 lipca kompletem dokumentów na temat …innej niż wnioskowana operacji o nazwie Aurora, w której chodziło nie o atak Chińczyków na sieci komputerowe znanych amerykańskich firm, a o symulację ataku na systemy SCADA i krytyczną infrastrukturę USA. Co zawierały dokumenty o nie tej Aurorze? Większość z mylnie udostępnionych przez DHS danych to pochodzące z 2007 roku (przypomnijmy, że atak o który wnioskowano miał miejsce w 2010 roku) automatyczne raporty z oprogramowania o nazwie Control System Security Program. Co ciekawe, wszystko wskazuje na to, że eksperyment wcześniej miał kryptonim “Pandora”, ale uległ on zmianie na feralną “Aurorę”. Na czym dokładnie on polegał? Eksperyment przeprowadzony przez amerykańskich badaczy (a nie chińskich hackerów) dotyczył zbadania odporności elektrowni na przyłączenie do sieci elektrycznej generatora pracującego niezgodnie z częstotliwością sieci. Czy też zauważacie zbieżność z tym, jak działał Stuxnet? To właśnie z tego eksperymentu zresztą ujawniono (jeszcze w 2007 roku) wideo: A w ujawnionych przez pomyłkę dokumentach znaleźć można całą fotorelację z tego, jak budowano, transportowano i konfigurowano ten generator do testów: Inne ciekawostki z ujawnionych dokumentów: Eksperyment Aurora kosztował 2.8 miliona dolarów (str. 57) Na stronie 100 znajdują się zdjęcia testowanych obiektów Na stronie 70-71 jest opis przykładowych podatnych na atak lokalizacji DHS milczy… DHS nie odpowiedziało na pytania amerykańskich dziennikarzy dotyczące pomyłkowego udostępnienia informacji. Nie należy się jednak łudzić, że wśród ujawnionych danych są ściśle tajne materiały — przed ujawnieniem na pewno przeszły one szczegółową procedurę weryfikacji. Wpadka tak naprawdę polega na przypadkowym ujawnieniu opinii publicznej, że taki eksperyment w ogóle był prowadzony — bo pewnie nikomu nie przyszłoby do głowy, żeby o niego zapytać w ramach żądania dostępu do informacji publicznej… Na koniec nasuwa się pytanie — czy DHS ma w ogóle jakieś informacje na temat operacji Aurora (ataków na sieci komputerowe korporacji, a nie systemy SCADA i infastrukturę krytyczną)? A jeśli tak, to czemu ich nie odnalazło i udostępniło? Jak widać wpadki zdarzają się każdemu, jedni zostawiają walizkę z markerami na miejscu czynności operacyjnych, inni ujawniają opinii publicznej błędne dokumenty, pomimo bardzo szczegółowego wskazania o co chodzi w zapytaniu w sprawie dostępu do informacji publicznej… ;) ,vi.curry