Pieniądze wykradziono z ponad 100 banków w 30 różnych krajach, w tym z Polski. Nie było bandytów w kominiarkach — do włamania użyto złośliwego oprogramowania o nazwie Carbanak. Tym razem nie chodzi o ataki wymierzone w klientów banków, a wprost w jego pracowników. Kulisy operacji ujawnia NYT, cytują roboczą wersją raportu firmy Kaspersky, który jednak jest zadziwiająco podobny do znanego już raportu firmy GroupIB i FoxIT. Kasperksy malware użyty do ataku ochrzcił mianem “Carbanak”, a Group-IB nazywa go “Anunak“. Czy obie firmy opisują tę samą grupę przestępców? To w 100% będzie można rozstrzygnąć dopiero po ukazaniu się pełnego raportu Kasperksiego. Tak, to ta sama grupa. Raport Kasperkskiego, choć mniej techniczny, dodaje jednak nowe, nieznane dotąd informacje (jak wysokość strat i kraje pochodzenia ofiar). Straty mogą być większe, nawet 900 milionów Atakujący, którzy jak szacują badacze mogli pozyskać nawet 900 milionów dolarów, operację zaczęli już w 2013 roku. Jak zwykle, zaczęło się od e-maila, który zawierał zainfekowany załącznik albo pod różnymi pretekstami odsyłał pracownika banku na stronę internetową wykonującą atak drive-by download. W kolejnym kroku, z poziomu przejętego komputera przestępcy skanowali wewnętrzną sieć banku w poszukiwaniu stacji roboczej należącej do pracownika nadzorującego transfery pieniężne. Nierzadko natrafiali też na “zdalne pulpity” bankomatów. Dzięki zainfekowaniu bankowych komputerów mieli podgląd normalnego dnia pracy przeciętnego bankiera. Doskonale wiedzieli z jakiego oprogramowania korzystają pracownicy banku i kiedy oraz w jaki sposób przesyłają gotówkę dalej. Tę wiedzę wykorzystali w ataku, aby złodziejskie przelewy nie zostały od razu wykryte jako anomalia. Carbanak — malware użyty do ataku Za atak odpowiedzialny jest malware Carbanak — póki co nie są jeszcze znane szczegóły techniczne działań włamywaczy (Kaspersky ma opublikować raport dzisiaj), ale z przecieków wiemy, że wśród poszkodowanych banków są te z Polski (nie wiadomo ile, ale nie więcej niż 9) Pompowanie kont Jedną z ciekawych technik ataku, poza standardowymi przelewami funduszy z jednego rachunku na drugi, było pompowanie kont. Atakujący, kontrolujący komputer bankiera, podnosił saldo na koncie ofiary (np. z 10 000 PLN do 20 000 PLN), a następnie z tego konta podejmowana była “dodana” gotówka. W ten sposób, ofiara nie orientowała się, że coś jest nie tak (dalej miała tyle samo środków ile przed atakiem), nikt więc nie powiadamiał banku o kradzieży. To dawało więcej czasu złodziejom na podjęcie wykradzionych środków. Hojne bankomaty Kolejną z ciekawych metod było przejmowanie kontroli nad bankomatami (z poziomu systemów banku). Przestępcy tak programowali konkretne bankomaty, aby wykonywały operację “wydawania gotówki” o danej godzinie. Transakcja nie wymagała użycia jakiejkolwiek karty — przestępca musiał tylko w odpowiedniej chwili pojawić się pod danym bankomatem aby odebrać wypłacane przez niego środki. Wszystkie banki milczą Publicznie, żaden z poszkodowanych banków nie przyznał się do bycia ofiarą. To zrozumiałe — żadna z instytucji finansowych nie chce podkopywać zaufania swoich klientów. Ich nagły odpływ mógłby skończyć się tragicznie (mało które banki są faktycznie wypłacalne do wysokości sald klientów). Nie należy też zakładać, że cała wykradziona z jednego banku gotówka została faktycznie podjęta z konta w innym banku. Kaspersky informuje, że potwierdził przelewy na co najmniej kwotę 300 milionów dolarów (podejrzewają, że w rzeczywistości przelewów mogło być nawet trzykrotnie więcej) — ale chodzi o przelewy wychodzące na konta słupów. Wykradzioną gotówkę trzeba jeszcze podjąć z konta słupa — a to nie jest już wcale takie łatwe zadanie i czasem współpraca między bankami może doprowadzić do zablokowania już zrealizowanego przelewu po stronie banku docelowego. Rabusie, którzy niedostatecznie szybko odwiedzali bankomaty, utracą wtedy dostęp do jeszcze niepodjętych pieniędzy. Tak czy inaczej, powyższe incydenty pokazują, że nawet organizacje, dla których bezpieczeństwo teleinformatyczne jest kluczowe — i które inwestują ogromne środki w technologie ochronne oraz zatrudniają najlepszych specjalistów — mimo wszystko są podatne na ataki, a najsłabszym ogniwem jest człowiek. Co ciekawe, jedną z ofiar był SWIFT, stowarzyszenie odpowiadające za międzynarodowe przelewy, a niektóre z banków były okradane wielokrotnie — maksymalne kwoty przelewu to 10 milionów dolarów. Kiedy Kasperksy ujawni pełną treść raportu — zaktualizujemy ten artykuł o nowe szczegóły. Aktualizacja 18:00 Ukazał się już pełny raport. Zagłębiamy się w lekturę — a w międzyczasie, zapraszamy Was na filmik od Kasperskiego: ,igH