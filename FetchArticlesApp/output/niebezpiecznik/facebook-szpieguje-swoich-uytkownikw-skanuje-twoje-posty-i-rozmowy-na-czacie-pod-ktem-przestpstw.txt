Facebook korzysta z oprogramowania do monitoringu treści przesyłanych pomiędzy użytkownikami i skupia się na nielegalnej aktywności. Jeśli system “oflaguje” jakiś podejrzany komentarz, pracownicy Facebooka podejmują decyzję co z nim zrobić dalej i np. informują policję. Facebook czyta twoje rozmowy Informację o nowych systemach monitoringu na Facebooku podał Joe Sullivan, Chief Security Officer Facebooka w rozmowie z Reutersem. Niestety, jako argumentu za wprowadzeniem “monitoringu” znów użyto “wyświechtanej” pedofilii… Joe podał przykład 30-latka, który czatował o seksie z 13-latką i chciał się z nią spotkać. Facebook to zauważył. Facebook poinformował policję. Policja przejęła komputer nastolatki i aresztowała mężczyznę. Policja pochwaliła Facebooka za szybkość działania. Chyba funkcjonariuszom spodobała się ta funkcja serwisu, podnosząca im statystyki skuteczność zatrzymań. Kogo najchętnie monitoruje Facebook? Oprogramowanie Facebooka skupia się przede wszystkim na skanowaniu rozmów pomiędzy osobami, które nie mają zażyłych stosunków (pun intended ;) na Facebooku: niedawno zostały znajomymi, w ogóle nie są znajomymi lub mają niewielu wspólnych znajomych, jest pomiędzy nimi duża różnica wieku, dzieli ich spora odległość geograficzna. Co ciekawe, podobno profile nieletnich na Facebooku nigdy nie są pokazywane przez wyszukiwarkę Facebooka, a sami nieletni mogą rozmawiać tylko z osobami dodanymi do przyjaciół (wiadomości, chat). Facebook w rozmowach szuka fraz zebranych na podstawie analizy wcześniejszych rozmów pomiędzy kryminalistami. Facebook twierdzi, że robi wszystko co możliwe, aby jego oprogramowanie do skanowania prywatnych rozmów użytkowników generowało jak najmniej pomyłek (false-positive’ów) — ich celem nie jest bowiem, zdaniem Joe Sullivana, zmuszanie pracowników Facebooka do czytania prywatnej koresponencji użytkowników portalu. Jak chronić swoją prywatność w internecie? Jak bezpiecznie rozmawiać przez internet? No cóż, jeśli ktoś do tej pory naiwnie myślał, że wysyłane przez niego treści poprzez dowolną internetową usługę (Facebook, Gadu-Gadu, Nasza-Klasa, Skype) nie mogą być skutecznie i wydajnie monitorowane przez właścicieli usługi lub policję, to właśnie dostał piękny kontrprzykład. Jeśli chcesz bezpiecznie wymieniać poufne treści przez internet, korzystaj z szyfrowania point-to-point, na przykład przy pomocy oprogramowania GNU Privacy Guard, implementującego protokół OpenPGP — niestety bariera wejścia w kryptografię asymetryczną jest dla wielu normalnych osób nie do przeskoczenia i niestety sama kryptografia asymetryczna nie jest idealna i posiada kilka słabych punktów… PS. A gdybyśmy tak nagle wszyscy podzielili się na dwie grupy, a następnie zmienili sobie wiek na okolice 60 (pierwsza grupa) oraz 14 (druga grupa) i chcieli się umówić na seks między sobą? Ile nadgodzin pracownicy Facebooka z działu “monitoringu rozmów prywatnych” musieliby wyrobić, żeby ogarnąć taki trolling iście w stylu 4chana? ,igH