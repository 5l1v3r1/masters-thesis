Okazuje się, że zamiast wgłębiać się w technikalia związane ze skomplikowanym klonowaniem pasków magnetycznych na kartach kredytowych, można po prostu użyć …kleju. Bankomatowa pułapka klejowa Jak donosi TVN, Warszawscy policjanci zatrzymali 2 Rumunów, którzy okradali klientów bankomatów przy pomocy tzw. pułapki klejowej — czyli listwy montowanej w wylocie gotówkowym bankomatu. Wypłacane przez bankomat pieniądze przylepiały się do listwy, a następnie złodziej wracał po łup. Policja twierdzi, że Rumuni (w wieku 25 i 40 lat) zamontowali swoją pułapkę na co najmniej 26 bankomatach. Jak widać, wcale nie trzeba inwestować w drukarkę 3D i domową produkcję skimmerów — wystarczy klej. Jeśli kiedykolwiek bankomat wypłaci Wam za mało gotówki — natychmiast zgłoście to do banku i przyjrzyjcie się, czy wylot na banknoty nie wygląda podejrzanie. PS. Tego typu pułapki to nie nowość. Kilka dobrych lat temu, wykorzystywano podobne rozwiązania do “zatrzymywania” karty telefonicznej w środku publicznej budki telefonicznej. W podobny sposób działają też wrocławscy “parkomatowi” złodzieje. ,Piotr Konieczny