Poniższy artykuł został nadesłany do serwisu Niebezpiecznik.pl przez jednego z czytelników. Siadając rano do swojej maszyny spotkała mnie dosyć niemiła niespodzianka — w nocy ktoś dorwał się do mojego konta na Facebooku, na którym zmienił hasło, zdjęcie profilowe, powysyłał kilka wiadomości do moich znajomych, udzielał się w różnych dyskusjach i — co najgorsze — polubił z mojego profilu fanpage Apple ;) Autorem tego artykułu jest Łukasz Więcek, właściciel serwisu dla majsterkowiczów myDIY.pl, na którym dowiecie się m.in. jak zrobić temperówkę z dysku twardego Wiadomo — takie sytuacje do najprzyjemniejszych nie należą i najczęściej działają lepiej od kawy. Po szybkiej dedukcji doszedłem do tego, że najpierw ktoś dorwał się do mojej skrzynki pocztowej, a później, korzystając z odzyskiwania hasła uzyskał także dostęp do Faceboka. Kilka chwil później znalazłem na swojej drugiej skrzynce pocztowej maila wysłanego przez Hakiera (tak się podpisał ;) z mojego przejętego konta. Hakier napisał, że hasło praktycznie dałem mu na tacy i po prostu nie mógł się powstrzymać, żeby nie zrobić małego psikusa. I dobrze, że tylko na takim psikusie się skończyło. Odzyskiwanie dostępu do przejętych kont Z odzyskaniem dostępu do poczty problemu nie było (Google Apps). Z Facebookiem też poszło gładko — wystarczyło skorzystać z linka, który znajdował się w mailu wysłanym do mnie przez Facebooka w momencie, gdy Hakier usuwał moje wszystkie maile podpięte do profilu (a miałem ich tam kilka). Jak wyciekło moje hasło? Najzabawniejszy w tym wszystkim jest sposób, w jaki wyciekło moje hasło. Wszystkiemu była winna jedna spacja (a w zasadzie jej brak). Na pewnej podstronie, na jednym z moich blogów miałem kiedyś wyświetlane statystyki Google Analytics wyciągane w PHP przez API bezpośrednio od wuja Google. Kilka miesięcy temu coś tam jednak Google namieszało i skrypt przestał działać wysypując całą stronę. Na szybko /* zakomentowałem */ cały skrypt i tak to zostawiłem. Jak się jednak okazało, komentując kod PHP (razem z danymi do logowania w Google Analytics) nie zauważyłem braku spacji między <?php a /*. Parser widząc w kodzie <?php/* potraktował to jak zwykły HTML i wszystko wypluł w komentarzach w źródle strony ;) Mogło być gorzej, ale… Cała historia mogła skończyć się dużo gorzej, bo to hasło w źródłach było widoczne przez ładnych kilka miesięcy. Przed większym zamieszaniem uchroniło mnie pewnie tylko to, że do wszystkich serwisów mam osobne hasła. Myśląc teraz o tej historii przypomina mi się opisywana jakiś czas temu na Niebezpieczniku inna moja historia, w której opisywałem utratę dostępu do FB po tym, jak włączyłem podwójne logowanie, a pewnego dnia przestały dochodzić SMS-y z jednorazowymi hasłami. Część osób zwyzywała mnie wtedy od paranoików. Teraz już wiecie, po co są wprowadzane te podwójne logowania ;) Jak widzicie, złotej recepty nie ma. Albo się jest paranoikiem, albo przez głupi błąd i niedopatrzenie można naprawdę wiele stracić. W tej chwili widzę, że FB się trochę poprawił w kwestii tych haseł, bo po włączeniu podwójnego logowania można też sobie wygenerować kilka zapasowych haseł jednorazowych, których można użyć w przypadku problemów w otrzymaniem SMSa. Dokładnie tak samo jest w Gmailu — po włączeniu podwójnego logowania w Google od razu otrzymujemy 10 jednorazowych haseł, których można w razie czego użyć. W chwili obecnej mam już włączone podwójne logowanie zarówno w FB, jak i w poczcie, a zapasowe hasła mam w bezpiecznym miejscu ;) Mam nadzieję, że jutrzejszy poranek będzie spokojniejszy… Autorem tego artykułu jest Łukasz Więcek, właściciel serwisu dla majsterkowiczów myDIY.pl, na którym dowiecie się m.in. jak zrobić temperówkę z dysku twardego ,Mr. Niebezpieczny