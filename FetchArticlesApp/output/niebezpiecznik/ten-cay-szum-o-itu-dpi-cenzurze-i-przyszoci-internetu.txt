…sprawia, że robi mi się niedobrze. Niechże te święta już nadejdą, niechże dziennikarze mainstreamu zamiast z udawaną powagą wypowiadać się w tematach bezpieczeństwa teleinformatycznego zajmą się rozpisywaniem o 12 potrawach, roztrząsaniem dylematów czy zdrowsza sztuczna czy prawdziwa choinka albo nawet analizowaniem powodów dla których TV znów puści “Kevina samego w domu”. ITU i “przyszłość internetu” W Dubaju trwa konferencja WCIT-2012 na której debatuje się nad zwiększeniem uprawnień regulacyjnych dla ITU (Międzynarodowego Związku Telekomunikacyjnego). Jak to pięknie ujęła w swojej relacji Katarzyna Szymielewicz Nie wszyscy jednak pod pojęciem “dobro publiczne” rozumieją to samo. Wolność i otwartość internetu nie idzie przecież w parze z — jak można się domyślać — słowami-wytrychami typu: pedofilia, której w sieci jest przecież tak dużo, że każdy z nas natyka się na nią częściej niż na zdjęcie kotka albo teledysk Justina Biebera. Jak ważna dla niektórych firm jest walka w imieniu “dobra publicznego” bardzo dobrze widać na przykładzie Google (które na szczęście stoi po tej mniej oszołomskiej stronie). Firma ta konferencji ITU poświęciła specjalny serwis i akcję marketingową aktywizującą internautów do podjęcia kroków przeciw oddaniu władzy nad internetem do ITU.. Krótko mówiąc, ITU reprezentuje przede wszystkim polityczne organizacje (rządy), a nie internautów czy firmy, które “tworzą internety”. Żadna z “fajnych” marek, które kojarzycie z internetem i komputerami ich nie popiera. W zasadzie jedyną firmą, która od dawna im się przymila jest Kaspersky (polecam ostatni akapit naszego artykułu z sierpnia). Nie ma się co dziwić, że nikt normalny nie popiera w 100% planów ITU. Związek ten chce przepchnąć nowe regulacje prawne, które umożliwią nakładanie restrykcyji na to jak korzystamy z internetu i co możemy w nim robić. Znów oddajmy głos Katarzynie Szymielewicz: Jeden z konferencyjnych wycieków ujawnia także chęć ITU do wdrożenia DPI — tajemniczego dla dziennikarzy, ale znanego od lat administratorom skrótu od Deep Packet Inspection, czyli możliwości zaglądania przez urządzenia sieciowe w zawartość przesyłanych pakietów (a nie tylko ich nagłówek). Na czym polega DPI? DPI oczywiście najłatwiej wytłumaczyć na podstawie listu w kopercie. To, że wysyłam list do Haliny wiedzą ci, którzy widzą jak wrzucam go do skrzynki, pracownicy poczty, którzy sortują listy i wreszcie osiedlowy listonosz Haliny, który dostarcza jej przesyłkę. Nikt jednak w celu dostarczenia listu od A do B nie musi zaglądać w jego treść — wystarczy spojrzeć na kopertę. Tak wysyłana korespondencja nie zagraża ani mnie ani Halinie, dopóki ktoś nie otworzy koperty i zauważy, że mój list zamiast treści ma foliową torebeczkę z kokainą. Obecnie większość urządzeń sieciowych routujących ruch w internecie patrzy na nagłówki (koperty) generowanych przez użytkowników pakietów (listów). Wdrożenie DPI pozwoli na automatyczną analize zawartości pakietów (treści listów) w celu wychwycenia np. nielegalnej zawartości — od “podejrzanych” zwrotów typu “Brunon, kupiłem trotyl“, do adresów np. konkretnych filmów na YouTube, których z jakiegoś powodu pewne rządy nie chcą zaakceptować i wolałyby aby nikt ich nie widział. Bolesna prawda na temat DPI DPI jest stosowane od lat! Zapewne nawet w sieci twojego ISP znajdują się urządzenia, które potrafią zaglądać w pakiety — tego typu funkcje zaimplementowano już zarówno w najtańszych UTM-ach jak i drogim sprzęcie przeznaczonym do “ochrony sieci”. Główne zastosowanie to wychwytywanie niemile widzianych protokołów P2P (np. torrent) i ochrona sieci firmowej przed wyciekiem na zewnątrz informacji poufnych. Przecież nikt z myślących ISP nie zacząłby np. cenzurować dostępu do prawicowych albo lewicowych serwisów, bo bardzo szybko klienci zagłosowaliby nogami albo nasłali na ISP swoich prawników. Ale ta sytuacja może zacząć wyglądać inaczej, jeśli ISP będzie miało prawny obowiązek (tu pojawia się ITU) blokowania dostępu do niektórych treści. Co, jeśli ITU faktycznie przepchnie taki bubel prawny? Ano pokuszę się o stwierdzenie, że nic strasznego. Trzeba będzie sobie tylko przypomnieć czym jest kryptografia asymetryczna. Rozwiązanie problemu z DPI Tak, tak — rozwiązaniem większości cenzorskich problemów jest szyfrowanie wiadomości. Aby szyfrowanie było skuteczne musi być przeprowadzone w stylu point-to-point, czyli nadawca szyfruje wiadomość przed jej wysłaniem (stworzeniem pakietu/koperty i wrzuceniem na łącza internetowe), a odbiorca rozszyfrowuje ją dopiero na swoim komputerze. Ja nawet w pewien sposób jestem nawet za tym, żeby ITU nakazało globalne stosowanie DPI (nie oszukujmy się, ci, którzy chcą, już z tego korzystają — to de facto już się dzieje, ale nikt nie musi o tym nikogo informować — odpowiedni sprzęt od lat jest już w serwerowniach ISP). Dzięki takiemu jawnemu nakazowi być może w końcu zacznie się głośniej mówić o kryptografii i “szyfrowanie” trafi pod strzechy. Każdy nauczy się GPG i zacznie korzystać z sieci typu TOR, a nałożona na internet restrykcja sprawi, że paradoksalnie staniemy się bezpieczniejsi i wolniejsi w sensie swobody, ale także, niestety, prędkości — bo póki co kryptografia oznacza minimalne spowolnienie komunikacji. I to jedyny ujemny plus jaki w tym wszystkim widzę. Jedyny do momentu, w którym ktoś wpadnie na pomysł, żeby zabronić kryptografii. ,Piotr Konieczny