Google wycofało się ze sponsoringu znanego konkursu Pwn2Own, który polega na wyszukiwaniu 0day’ów w oprogramowaniu. Firmie nie spodobały się “zasady” nie wymuszające udostępnienia wszystkich informacji związanych z odkrytymi dziurami. Google nie rezygnuje jednak całkowicie z płacenia za błędy — przenosi się po prostu do innej piaskownicy, swojej, na swoich zasadach. I daje milion dolarów tym, którym zasady te nie będą przeszkadzać. Pwn2Own vs Pwnium pwn2own to konkurs polegający na znalezieniu nieznanego błędu (tzw. 0day) w oprogramowaniu danego producenta. Co roku w szranki staje kilku badaczy bezpieczeństwa, którzy próbują pokonać zabezpieczenia danego produktu (przede wszystkim różnych systemów operacyjnych i przeglądarek). Zasady są proste: pokażesz działający exploit, zgłosisz bug report, dostajesz nagrodę (zazwyczaj pieniądze + sprzęt, który atakowałeś). Google nie spodobało się jednak to, że twórcy exploitów nie muszą w ramach pwn2own pokazywać kodu exploita ani opisywać techniki exploitacji, za pomocą której znaleźli dany błąd. Dlatego postanowiło zrezygnować ze sponsoringu pwn2own i otworzyć konkurencyjną imprezę o nazwie Pwnium — równoległą do pwn2own. Na nagrody przeznaczono milion dolarów, ale haczyk jest taki, że znalazcy błędów będą musieli bardzo dokładnie opisać to, jak odkryli daną podatność — od początku do końca. Jak dokładny powininen być bug-raport? Takie zasady nie wszystkim się podobają. Wielokrotny zwycięzca pwn2own Charlie Miller, twierdzi, że nigdy nie przekazywał exploitów na pwn2own i nie zamierza tego robić. Według niego, tajne techniki exploitacji muszą pozostać tajne. Zgadza się z nim Chaouki z VUPEN-a, firmy znanej z tworzenia exploitów. Google wystawiając wysokie nagrody (do 60 000 USD za exploita) w swoim konkursie wykonało sprytny ruch — kwota jest na tyle kusząca, że twórcy exploitów pewnie zastanowią się, czy chcą przechodzić przez “trudy” sprzedawania exploita na czarnym rynku, czy wolą go oddać producentowi i otrzymać “bezproblemową” zapłatę. ,vi.curry