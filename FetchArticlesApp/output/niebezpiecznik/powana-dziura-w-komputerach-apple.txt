Wszystkie komputery Apple które posiadają port Thunderbolt są narażone na poważny atak. Ktoś, komu uda się podpiąć do takiego komputera przez Thunderbolt może przejąć nad nim kontrolę. I nic nie da reinstalacja systemu operacyjnego, ani wymiana dysku twardego — wstrzyknięty złośliwy kod jest w stanie to przetrwać, a dodatkowo może infekować inne podpinane przez Thunderbolt urządzenia. ThunderStruck Atak umożliwia element standardu Thunderbolt o nazwie Option ROM, którego odpowiednia modyfikacja pozwala obejść podpisy kryptograficzne gwarantujące integralność procesu bootowania w firmwarze EFI (analogia BIOS-u w komputera Apple). Intruz może wstrzyknąć swój kod do ROM-u SPI flash, który znajduje się na płycie głównej, co spowoduje stworzenie złośliwego bootkita. Jak informuje Trammell Hudson, który zamierza zaprezentować swój atak podczas konwentu 31C3: Ponieważ boot ROM jest niezależny od systemu operacyjnego, ani reinstalacja OS X ani wymiana dysku twardego nie usuną zagrożenia. Co ciekawe, podatność w Option ROM Thunderbolta jest znana od ponad 2 lat (demonstracja taku tutaj, przewińcie do 54 minuty)… Jeśli nie korzystacie z portow Thunderbolt, najlepiej będzie je sprzętowo odłączyć od płyty głównej (o ile to możliwe). Jeśli nie korzystacie z Thunderbolta, to pozostaje wam trick z lakierem do paznokci lub miętówkami …i liczyć na to, że Apple “wróci do korzeni” i wprowadzi jumpery, których odpowiednie przestawienie uniemożliwi nadpisanie ROM-u. Przy okazji pamiętajcie o problemach z portami firewire, które również w pewnych okolicznościach, z racji umożliwiania dostępu do pamięci, również mogą pozwolić atakującemu na przejęcie kontroli nad zablokowanym komputerem. PS. Hejterom Apple przypomnijmy, że problemy z portami dotyczą wszystkich — niedawno ujawniono bardzo poważny atak na każde urządzenie, które wyposażone jest w port USB… A na marginesie, Thunderbolta mają nie tylko Macbooki ;-) ,vi.curry