Zdalne, bezprzewodowe ataki na ludzi to nie fikcja. Na konferencji BlackHat zaprezentowano jak włamać się na wszczepione ludziom implanty medyczne (np. pompy insulinowe). Zmiana dawki leku przez atakującego może spowodować śmierć ofiary. Ataki na implanty medyczne Przejmowanie kontroli nad implantami medycznymi to żadna nowość — wspominałem o tym już 2 lata temu. Implantami zazwyczaj steruje się bezprzewodowo (np. podczerwień). Urządzenia te występują w dwóch odmianach: pasywnych; monitorujących stan zdrowia pacjenta aktywnych; mających możliwośc dawkowania leków i pobudzania narządów wewnętrznych człowieka Aby zaatakować implant, wystarczy kupić odpowiedni pilot (w sklepie medycznym) i przeczytać instrukcję obsługi (dostępną w internecie). Dzięki temu dowiemy się jaki “kod” należy wysłać do implantu, aby odczytać zebrane przez niego dane lub wydać mu konkretne polecenie (por. ataki bezprzewodowe na implanty). Efektem nieautoryzowanego igrania z implantami może być nawet śmierć “nosiciela” implantu, będąca wynikiem przedawkowania leku, np. insuliny. Jak zauważa Jerome Radcliffe, który na konferencji BlackHat zaprezentował analizę pompy insulinowej, z której sam korzysta na codzień, człowiek z implantem to chodzący system SCADA. Ochrona przed atakami na implanty jest ciężka Dlatego tak ważne jest, aby producenci wszelkich urządzeń mających wpływ na zdrowie i życie ludzi poddawali je nie tylko odpowiednim testom funkcjonalnym, ale i penetracyjnym. Część z nich zdaje sobie z tego sprawę i niektóre modele implantów wymagają sparowania z pilotem (konieczna znajomość numeru seryjnego), zanim pozwolą się przeprogramować. Z kolei inne implanty pozwalają na sterowanie jedynie z kilku centymterów. Ale i te zabezpieczenie czasem można ominąć; albo atakami bruteforce (numer seryjny) lub dostatecznie silną anteną… Problem, który występuje w implantach (brak uwierzytelnienia, szyfrowania komunikacji) jest wśród urządzeń elektromechanicznych bardzo powszechny. Wystarczy porównać niedawno opisywany przez nas przypadek zatrzymywania pociągów PKP sygnałem “radio stop” lub historię nastolatka, który wykolejał tramwaje przestawiając zwrotnice za pomoca pilota na podczerwień własnej konkstrukcji. Jest jeszcze jeden, kluczowy problem — brak możliwości łatania, czyli aktualizacji firmware’u w większości implantów. One po prostu nie zostały do tego zaprojektowane… ,Piotr Konieczny