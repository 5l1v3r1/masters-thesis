System sterowania ratownictwem medycznym, pod kontrolą którego pracuje dyspozytornia karetek pogotowia w Nowej Zelandii został zainfekowany złośliwym oprogramowaniem. Zarządzanie karetkami musiało odbywać się ręcznie. Wirus atakuje pogotowie Nie wiadomo, czy infekcja wpłynęła negatywnie na możliwość przyjmowania zgłoszeń od pacjentów (czyli czy ktoś z potrzebujących pomocy nie został obsłużony na czas). Wiadomo natomiast, że na zainfekowanych komputerach pracował system antywirusowy, ale nie wiadomo jakiej firmy. Antywirus nie podołał jednak atakowi… Historię nowozelandzkiego pogotowia wcale nie należy rozpatrywać tylko i wyłącznie w kategorii porażki — należy zwrócić uwagę, że awaria informatycznych systemów wspomagających pracę dyspozytorów z reguły jest brana pod uwagę na etapie projektowania. Problemy z oprogramowaniem powinny powodować automatyczne przełączenie na zapasowe zasoby i środki komunikacji (np. radiostacje). Jeśli wierzyć oficjalnym komunikatom, tak też stało się w Nowej Zelandii, a samo przełączenie jak i praca na zapasowych systemach odbywała się bez przeszkód (chociaż na pewno była bardziej uciążliwa). Przypomnijmy, że na skutek problemów z oprogramowaniem antywirusowym firmy McAfee, kilka lat temu jeden z londyńskich szpitali trzeba było ewakuować… P.S. Warto wspomnieć, że w Małopolsce uruchamiany jest analogiczny, zintegrowany system zarządzania ratownictwem medycznym… ;) ,Piotr Konieczny