Dziś rano pisaliśmy o kradzieży kodu źródłowego oprogramowania antywirusowego firmy Symantec. Kod wykradziono z serwera indyjskiego wywiadu wojskowego …i jak się okazuje, na serwerze znajdowało się coś jeszcze. Coś o wiele bardziej niepokojącego. Backdoor w zamian za obecność w Indiach Atakujący opublikowali w internecie wewnętrzną notatkę indyjskiego wywiadu wojskowego, w której można przeczytać, iż w zamian za obecność na indyjskim rynku, producenci telefonów komórkowych (RIM, Nokia i Apple) zgodzili się na udostępnienie wojsku backdoora, dającego dostęp do telefonów. W opublikowanych przez atakujących dokumentach, 3 producentów telefonów komórkowych nazywa się skrótem RINOA (od pierwszych liter ich nazw). Jak wynika z wykradzionej notatki, indyjski wywiad z powodzeniem skorzystał z backdoora do przechwycenia e-maili amerykańskiej agencji rządowej U.S.-China Economic and Security Review Commission. Są one cytowane w dalszej części notatki. RINOA backdoor — jak działa? Niestety, notatka nie zdradza szczegółów technicznych backdoora. Wiadomo, że za jego pomocą indyjski wywiad jest w stanie przechwytywać e-maile. Powyższa historia to wręcz podręcznikowy przykład na to, że warto korzystać z PGP/GPG do szyfrowania swojej korespondencji elektronicznej PRZED jej wysłaniem — ale należy pamiętać, że jeśli backdoor pozwala na odczytywanie klawiszy z telefonów, to PGP za wiele nie pomoże… Backdoor w telefonie jest ciężki do zlokalizowania — mniej osób jest w stanie analizować kod “mobilnych” systemów operacyjnych — ale mimo wszystko czasem się to zdarza. Pamiętamy przecież niedawną aferę z Carrier IQ, oprogramowaniem “szpiegowskim”, które jak się okazało, było masowo instalowane na telefonach komórkowych, głównie w Ameryce (choć zdarzały się i doniesienia z Polski o obecności Carrier IQ) Jeśli Apple udostępniło indyjskiemu wywiadowi wojskowemu backdoora do iOS, to czy przypadkiem nie zbackdoorowało też systemu operacyjnego Mac OS X? Kolejna kwestia — to czy te RIM i Apple były świadome, że udostępnienie backdoora Hindusom spowoduje, że będą oni szpiegowali Amerykańską organizację rządową? ,vi.curry