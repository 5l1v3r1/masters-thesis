O wycieku nagich zdjęć na szeroką skalę usłyszeliśmy kilka dni temu, kiedy w sieci opublikowano fotografie ponad setki aktorek i modelek. Ale nie jest to pierwszy incydent tego typu. Okazuje się, że wykradanie zdjęć z telefonów gwiazd (a dokładniej z powiązanych z telefonami chmur) to całkiem spory biznes. Oto jak on działa i na czym naprawdę polega. Chris, samotny łowca nagich fotek Pierwszą z gwiazd, której nagie zdjęcia znalazły się w sieci była Scarlett Johansson. Ona, Mila Kunis i 50 innych hollywoodzkich gwiazd zostało “zhackowanych” przez Christophera Chaney’a ponad rok temu. Chris nie był jednak hackerem. W zasadzie jego wiedza na temat komputerów była bardzo bazowa i właśnie to go zgubiło. Choć ataki przeprowadzał doskonale, to nie wiedział, że trzeba maskować swój adres IP… Jak Chrisowi udało mu się wyciągnąć nagie zdjęcia aktorek? Skąd miał ich adresy e-mail i loginy do chmury Apple? O tym poniżej. Chis skupił się na osobie stylistki Simone Harouche. Z jej usług chętnie korzystało wiele aktorek. Chris w niesprecyzowany sposób wszedł w posiadanie adresu e-mail stylistki (zapewne biorąc go ze strony internetowej, albo dzwoniąc i podając się za klienta). Mając adres e-mail, zresetował hasło przy pomocy pomocniczego linka “zapomniałem hasła” wprost ze strony logowania do usługi MobileMe (dawny iCloud). Po odpowiedzi na pytania pomocnicze w stylu “jaki jest twój ulubiony samochód” oraz “w jakim mieście poznali się twoi rodzice” udało mu się ustawić nowe hasło i przejąć kontrolę nad skrzynką pocztową stylistki. Ale to nie ona była celem, a jej książka kontaktowa — z niej Chris wyciągnął e-maile hollywoodzkich aktorek i zaczęło się powtarzanie “ataków” od nowa, na koncie każdej z celebrytek (niezależnie od serwisów, które wykorzystywały jako skrzynki pocztowe, a były to: AOL, Apple, Google i Yahoo). Z kont zgrywał zdjęcia i inne cenne dokumenty, takie jak nieopublikowane dotąd scenariusze, kserokopie kontraktów, itp. Czasem, kiedy na koncie danej gwiazdy nie mógł znaleźć żadnych lubieżnych fotografii wspomagał się innymi kontami znajomych gwiazd, które miał pod kontrolą. W imieniu którejś z nich pisał do nadzwyczaj porządnej gwiazdy e-maila z prośbą o przesłanie Co ciekawe, to działało. Tak zdobył fotografie Christiny Aguilery… Anon-ib, zorganizowana szajka łowców nagich zdjęć Chris został złapany i skazany na 10 lat w więzieniu. Ale nie on jeden trudni się zdobywanie nagich zdjęć i innych prywatnych danych znanych osób. W internecie istnieją specjalne fora skupiające zarówno tych, którzy zdjęcia potrafią wykradać, jak i tych, którzy szukają tego typu usługi, jednym z nich jest anon-ib, a kolejnym znany wszystkim 4chan, ale tego typu wątki pojawiają się także na overchanie i torchanie.. Użytkownicy tych forów od dawna zajmują się wykradaniem zdjęć z telefonów (a dokładnie usług chmurowych powiązanych z telefonami). Atakują zarówno właścicieli iPhonów (chmura iCloud) jak i użytkowników Androidów (chmury zewnętrznych dostawców) oraz Windows Phone (chmura Microsoftu). Jak informuje Nik, pierwsze fragmenty archiwum z nagimi fotografiami gwiazd, o którym głośno stało się kilka dni temu pojawiały się w sieci już tydzień temu. Nie zyskały jednak zbyt wielkiego rozgłosu, bo były ocenzurowane i wystawione na sprzedaż — 100 dolarów od zdjęcia. Dopiero zakup archiwum przez jednego z ciekawskich internautów i jego redystrybucja w pełnej krasie rozpętały w ostatnich dniach szeroko komentowaną w mediach aferę. Jak wykrada się nagie zdjęcia? Aby uzyskać nieautoryzowany dostęp do czyichś zdjęć, włamywacze potrzebują loginu i hasła do usługi chmurowej. Aby je zdobyć, podobnie jak Chris, próbują przejść procedurę odzyskiwania zapomnianego hasła. W tym celu na forach pojawiło się kilka wyspecjalizowanych użytkowników, których role są następujące: Rekonesansiści – przeglądają Facebooka i inne powszechnie dostępne miejsca, które posiadają jakiekolwiek informacje na temat ofiary. Kupują także ich historię kredytową oraz inne raporty, które mogą zawierać informacje pomocne w odpowiedzi na pytania pomocnicze służące do resetu hasła. Tu warto wspomnieć sztuczkę, jakiej dopuścili się bohaterzy filmu Now You See Me. Założyli się z milionerem, że odgadną imię jego stryja. Po kilku próbach rzucili imieniem, które okazało się błędne, milioner ucieszony z wygrane wesoło zaprzeczył, że podane przez bohaterów imię jego stryja jest prawdziwe i jednocześnie powiedział, jak stryj w rzeczywistości miał na imię. Bohaterzy przegrali zakład, ale poznali prawdziwe imię stryja, które wykorzystali do odpowiedzi na pytanie pomocnicze w banku milionera i w ten sposób go okradli. Rekonesansiści często tworzą też fałszywe profile ofiary na Facebooku i podszywając się pod nią, dodają do znajomych jej prawdziwych znajomych, a następnie wchodzą z nimi w interakcję, aby pozyskać dodatkowe dane na temat ofiary pod którą się podszywają. Phisherzy – osoby, które skupiają się na wyciąganiu danych wprost od ofiary. Zazwyczaj poprzez przesłanie podrobionego e-maila nakłaniającego do podania przez ofiarę kluczowych danych. Niektórzy idą na całość i od razu próbują zainfekować ofiarę złośliwym oprogramowaniem. Jeśli ofiara da się nabrać i otworzy załącznik, to włamywacze otrzymają dostęp do jej komputera, z którego nie tylko wyprowadzą dane, ale także będą go mogli wykorzystać do prowadzenia inwigilacji na ofierze na żywo, np. za pomocą wbudowanej w komputer kamerki (o czym boleśnie przekonała się pewna miss, ale także rosyjski hacker przyłapany na gorącym uczynku). Dostęp do maca z iTunes automatycznie oznacza także dostęp do czyjegoś konta Apple, ponieważ bardzo prosto, przy pomocy narzędzia atex można pozyskać token do iCloud. Ripperzy – osoby, które na podstawie danych zebranych przez Phisherów i Rekonesansistów uzyskują nieautoryzowany dostęp do usług chmurowych, z których korzystają ofiary i zgrywają z nich wszystko, nie tylko zdjęcia. Ripperzy korzystają np. z tego narzędzia Elcomsoftu, które pozwala podpiąć się do chmury udając iPhone’a, o powoduje odesłanie (i wykradzenie) pełnego backupu telefonu ofiary. Stąd też w wycieku nagie zdjęcia, które jak informują niektóre gwiazdy, zostały przecież przez nie dawno skasowane — w photostreamie ich nie ma, ale są w backupach. Apple można tu winić za to, że nie dość jasno informuje swoich użytkowników o tym co (i jak długo) pozostaje w chmurze iCloud. Program Elcomsoftu jest co prawda płatny (koszt: 399 dolarów), ale jego pirackie wersje można znaleźć w sieci. Nik podkreśla, że nigdzie nie zauważył, aby wykorzystywane było narzędzie iBrute, które podejrzewa się o udział w ostatnim ataku, a które wykorzystywało dziurę w usłudzę FindMyiPhone umożliwiającą nielimitowane odgadywanie haseł. Niewykluczone oczywiście, że część z ripperów ma swoje prywatne “exploity” na usługi chmurowe. Niektórzy z ripperów po prostu świadczą usługę zgrywania danych — nie wnikają, kto jest ich właścicielem. Kolekcjonerzy – ta grupa segreguje pobrane z kont ofiar dane i tworzy galerie. Galerie są udostępniane na Google Drive i Dropboksie. (Być może to tłumaczy skąd w dumpie zdjęć gwiazd znalazł się plik “Getting Started“, który jest charakterystyczny dla Dropboksa). Kolekcjonerzy wymieniają się między sobą własnymi kolekcjami, a także odsprzedają je zainteresowanym. Wszystko wskazuje na to, że najświeższy wyciek nagich zdjęć gwiazd to de facto wiele różnych, niezależnych “wycieków”, które zostały złączone w jedno archiwum — być może ktoś zhackował jednego z Kolekcjonerów? Każdy może być celem, nie tylko gwiazdy Jak wynika ze śledztwa Nika, namiary na ofiary do zhackowania na forach często są podawane przez ich bliskich znajomych. Hackerzy ruszają do akcji, a w zamian za podrzucenie namiarów na ofiarę, znajomy ofiary otrzyma kopię pozyskanych z jej konta danych. Najbardziej podatni na ataki są użytkownicy iPhonów — bardzo łatwo można sprawdzić, czy danych adres e-mail jest powiązany z usługą iCloud, a do pojawiającego się w procedurze odzyskiwania hasła pytania o datę urodzenia można podejść wielokrotnie (por. Fatalne zabezpieczenia PKO, czyli dlaczego data urodzenia to kiepski pomysł na zabezpieczenie). Później wystarczy odpowiedzieć na 2 pytania i już czyjeś konto Apple jest nasze. Co więcej, ofiara nie zostanie o wycieku poinformowana — Apple nie wysyła e-maila ani SMS-a z informacją o tym, że ktoś odzyskał nasze dane z backupu… Mogą wszystko i mają wszystko — nie tylko zdjęcia Co więcej, mając dostęp do czyjegoś konta Apple, możemy nie tylko przejrzeć jego zdjęcia, ale również odzyskać backupy wszystkich urządzeń, a także zdalnie nimi sterować (np. blokując je, lub czyszcząc ich zawartość — por. To mogło spotkać każdego z nas; wszystkie dane skasowane, wszystkie e-maile zhackowane). Możemy także je lokalizować. Jakby tego było mało, dwuskładnikowe uwierzytelnienie nie ochroni ofiar przed zgraniem backupów — te można pobrać mając jedynie login i hasło. Jak się przed tym zabezpieczyć? Wielokrotnie w naszych artykułach podkreślaliśmy potrzebę stosowania unikatowych, skomplikowanych haseł do każdego z kont (por. hasła są jak majtki). Ostrzegaliśmy też przed otwieraniem załączników z e-maili i pokazywaliśmy jak wykryć, że e-mail z adresu naszego znajomego wcale nie pochodzi od naszego znajomego, a kogoś, kto się pod niego podszywa. Wspominaliśmy też o zaletach dwuskładnikowego uwierzytelnienia, i chociaż w przypadku iCloud, nie rozwiązuje to wszystkich problemów, dalej warto je włączyć wszędzie tam, gdzie to możliwe. Jeśli szukacie kompleksowego poradnika, to odsyłamy do naszych 10 rad podnoszących bezpieczeństwo komputera. PS. Na koniec ciekawostka — niektóre z gwiazd na nagich fotkach są nieletnie. Moderatorzy Reddita desperacko proszą wszystkich użytkowników, aby jak najszybciej usuwali posty, które je zawierały, ponieważ posiadanie dziecięcej pornografii jest nielegalne. ,igH