Krótko po poważnej wpadce firmy F5, mamy kolejnego producenta sprzętu, który uważa, że trzymanie zapisanych na stałe w firmware kluczy prywatnych to dobry pomysł… Jest nim należąca do Siemensa firma RuggedCom, będąca producentem sprzętu wykorzystywanego w instalacjach typu SCADA. Dzięki Justinowi W. Clarke’owi, który ujawnił klucz prywatny RSA zahardcodowany w Rugged Operating System, każdy może rozszyfrować ruch SSL pomiędzy urządzeniami RuggedCom, a użytkownikiem końcowym. Iran może się zemścić za Stuxneta? Ponieważ igranie z systemami SCADA nadzorującymi pracę m.in. elektrowni czy przepompowni wody, a zatem krytycznej infrastruktury, to dość poważna sprawa, ICS-CERT już wydał ostrzeżenie w tej sprawie. Radzi w nim m.in. aby zminimalizować dostęp do internetu urządzeniom działających pod kontrolą systemu ROS (Rugged Operating System). ICS-CERT zwraca także uwagę, że atakujący posiadający klucz może nawiązać złośliwe połączenie z urządzeniem RuggedCom i wymieniać z nim informacje. Justin W. Clarke przed publicznym ujawnieniem klucza nie kontaktował się w tej sprawie z producentem. Błędy znalazł analizując kupione z drugiej ręki urządzenia RuggedCom. Dodatkowo wspomina, że ma w zanadrzu kolejne podatności także związane z oprogramowaniem Siemensa. I mimochodem dodaje, że zapewne także ogłosi je światu w ramach full disclosure, bo Siemens znany jest z tego, że niezbyt chętnie odpowiada na informacje o błędach. Na koniec dodajmy, że to druga podatność jaką Justin W. Clarke znalazł w urządzeniach RuggedCom — w maju ujawnił podatność, która umożliwiała zdalne odczytanie hasła i tym samym dawała atakującemu kontrolę nad urządzeniem. Czy wpadki F5 i Siemensa wystarczą, aby wybić z głowy przechowywanie kluczy prywatnych w firmware urządzeń? ,vi.curry