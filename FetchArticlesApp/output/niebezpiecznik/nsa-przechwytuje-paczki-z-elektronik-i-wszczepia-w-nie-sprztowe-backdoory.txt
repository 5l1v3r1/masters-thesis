Zamówiłeś Kindle z Amazona albo akcesoria komputerowe z innego sklepu internetowego i kurier się spóźnia? Jest szansa, że NSA przejęła twoją paczkę i zainfekowała twój sprzęt — informuje Spiegel, bazując na najnowszej porcji dokumentów ujawnionych przez Edwarda Snowdena. Technika operacyjna NSA Spiegiel opublikował wczoraj dwa artykuły opisujące technikę operacyjną specjalnej jednostki NSA o nazwie TAO (Tailored Operations Access), którą Spiegiel pieszczotliwie nazywa “cyfrowymi hydraulikami”. Pod koniec listopada informowaliśmy, że to właśnie ta jednostka jest obecna w jednej z polskich serwerowni. Otwieranie pocztowych paczek jest najwydajniejsze Artykuły Spiegela ujawniają, że NSA “wstrzykuje” swoje trojany nie tylko do ruchu internetowego (por. projekt o kryptonimie QUANTUM) ale modyfikuje także elektronikę, którą osoby będące na celowniku służb zamawiają tradycyjną pocztą. Przesyłka jest kierowana do warsztatu NSA, gdzie jest ostrożnie otwierana przez techników, a następnie infekowana albo programowo, albo hardware’owo poprzez dolutowanie odpowiedniego komponentu zapewniającego służbom możliwość skorzystania z backdoora. Dzięki tej technice, która jak przyznają sami agenci jest jedną z “najbardziej wydajnych”, NSA może infekować odpięte od publicznego internetu sieci. Część zamawianej przez “cel” elektroniki może np. wylądować w odseparowanej sieci służącej do kontroli systemów SCADA elektrowni (por. Stuxnet). ANT dla TAO jak Q dla Jamesa Bonda Tworzeniem specjalnych komponentów do ataków z wykorzystaniem programowych i sprzętowych backdoorów (nazywanych przez NSA “implantami”) zajmuje się w NSA grupa o nazwie ANT (Access/Advanced Network Technology). Spiegel uzyskał dostęp do 50 stronnicowego katalogu, który pozwala agentom zamawiać produkty tworzone w laboratoriach ANT. Niektóre z nich są darmowe, inne kosztują aż 250 000 dolarów. Przykładowo, narzędzie służące do ataków na systemy operacyjne Junipera uzyskało kryptonim FEEDTROUGH i jest w stanie przechodzić przez firewalle tej firmy oraz przetrwać reboot i upgrade (!). Ale w arsenale ANT znajdują się także: Kable do monitora, pozwalające na zdalny podgląd przesyłanego przez nie obrazu ($30 USD) Fałszywy BTS ($40 000 USD) Wtyczki USB, pozwalające na komunikację radiową z celem, pakowane po 50 sztuk za 1 milion dolarów. ANT specjalizuje się także w rozwiązaniach pozwalających infekować BIOS. Zaleta: przetrwa całkowity “format” systemu. ANT-owcy są także w posiadaniu narzędzi umożliwiających podmianę firmware’u dysków twardych Western Digital, Seagate, Maxtor oraz Samsung (por. Hackowanie kart SD Pełen katalog opublikowano już w internecie. Więcej faktów na temat TAO Inne ciekawe informacje, jakie można znaleźć w publikacjach Spiegla to: Kiedy TAO zacznie monitorować cel, podając jego “namiary” do baz takich jak XKEYSCORE czy PRISM, to zaczyna być informowana o wszystkich aktywnościach celu w internecie, włączając komunikaty o crashach, jakie Windows wysyła w momencie problemów z konkretną aplikacją. Analizując te raporty TAO jest w stanie od razu uderzyć w czuły punkt, najprawdopodobniej mając exploity. Skuteczność “wstrzykiwania” trojanów w połączenia “monitorowanych” przez NSA/TAO ofiar: 50% NSA nie tylko sniffuje ruch na kablu oceanicznym SEA-ME-WE-4, łączącym Francję (operator: Orange i Telecom Italia) z północną Afryką oraz Indiami i Pakistanem a także Malezją i Tailandią, ale również posiada dane umożliwiające zarządzanie siecią obsługującą ten ruch. NSA korzysta z odrzutowców FBI do przerzucania grup operacyjnych. NSA unieruchomiła garaże setek mieszkańców w San Antonio, ponieważ nadawała na tej samej częstotliwości co piloty do ich otwierania. TAO powstało w 1997 roku, kiedy z internetu korzystało zaledwie 2% ludności i nikt nie słyszał o Facebooku. W ciągu ostatniej dekady TAO kontrolowało 258 celów w 89 krajach. W 2010 przeprowadzono 279 na całym świecie. Główna siedziba TAO mieści się w starej fabryce Sony w San Antonio. Ale TAO jest także obecne m.in. na Hawajach, w bazie lotniczej w Buckley i oczywiście Fort Meade. Wszystko wskazuje także na to, że TAO ma oddział w okolicy Frankfurtu (największy punkt wymiany ruchu w Europie) na przedmieściach Darmstadt. NSA jest o krok dalej Informacje ujawnione przez Spiegel pokazują, że NSA trzyma rękę na pulsie. Kiedy tylko pojawia się nowe medium komunikacyjne (np. Internet), w agencji tworzona jest jednostka której zadaniem jest opracowanie metod zbierania danych przy pomocy tego medium. Dodatkowo, NSA mając dostęp do podwodnych kabli, punktów wymiany ruchu i przejętych routerów w sieciach operatorskich jest jeden krok dalej niż klasyczni “cyberprzestępcy” — działania TAO nie opierają się bowiem na naiwności użytkowników i nie są uzależnione od tego, czy ktoś kliknie w link/otworzy “złośliwy” załącznik podpięty do podrobionego e-maila. TAO atakuje przy pomocy technik MITM, wstrzykując lub podmieniając dane w ruchu internetowym ofiary. I jak się okazuje, agenci wcale nie muszą być, jak to zazwyczaj bywa w przypadku internetowych przestępców, w sieci lokalnej ofiary. TAO jest bowiem w stanie przechwytywać połączenia (lub je przekierowywać) na dalszych hopach, np. w punkcie wymiany ruchu… Na szczęście w dokumentach będących w posiadaniu Spiegla brak jest jakichkolwiek wzmianek na temat tego, że Cisco, Huawei, Juniper, Samsung, czy też inne wspomniane powyżej firmy poszły na współpracę z NSA. Wygląda na to, że pracownicy ANT i TAO prowadzą niezależne badania mające na celu znajdowanie podatności w danym sprzęcie bez pomocy producentów. Aktualizacja 20:40 Zaktualizowaliśmy tekst o pełen katalog produktów ANT. ,Piotr Konieczny