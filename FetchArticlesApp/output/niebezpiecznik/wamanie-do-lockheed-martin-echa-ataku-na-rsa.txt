Lockheed Martin, potentat amerykańskiego rynku zbrojeniowego, zablokował zdalny dostęp do swojej sieci. Powodem jest wykrycie włamania, do którego najprawdopodobniej wykorzystano sklonowany token RSA. Lockheed Martin i tokeny RSA SecurID Jak donosi Reuters, Lockheed Martin wykrył włamanie tydzień temu. Firma zresetowała hasła 100 000 pracowników i rozpoczęła proces wymiany tokenów. Włamanie do Lockheed Martin, producenta m.in. samolotów F-22, jest wiązane z wcześniejszym włamaniem do RSA. Przypomnijmy, że w wyniku ataku na RSA ciągle nieznani włamywacze wykradli najprawdopodobniej bazę seedów do tokentów SecurID. Mając seed i numer tokenu można stworzyć klon tokena danego pracownika i obejść mechanizmy podwójnego uwierzytelnienia. Taki scenariusz ataku na Lockheed Martin jest obstawiany jako najbardziej prawdopodobny. Warto jednak pamiętać, że atakujący Lockheed Martin musieli oprócz tokenu dysponować także innymi danymi (nazwa użytkownika, hasło). Dane te mogli zdobyć wcześniej przy pomocy różnych kampanii socjotechnicznych lub phishingowych. Włamanie do Lockheed Martin rodzi pytanie, do ilu innych firm z sektora zbrojeniowego próbowano się włamać (i czy te włamania zostały wykryte). Konkurencja Lockheed Martina jak na razie konsekwentnie odmawia udzielenia odpowiedzi na te pyania. P.S. Włamanie do Lockheed Martin wygląda ciekawe zwłaszcza w świetle doniesień Chińczyków, którzy po raz pierwszy potwierdzili istnienie 30 osobowej jednostki “hackerów” działających na zlecenie chińskiego rządu. ,vi.curry