Apple złożyło ciekawy wniosek o patent. Już niebawem właściciele iPhone’ów iPadów i Macbooków, którzy zapomną hasła do swoich urządzeń, będą mieli szanse je przywrócić przy pomocy …ładowarki/zasilacza. Odzyskiwanie hasła przez ładowarkę W aplikacji patentowej złożonej przez Apple można przeczytać o tym, iż w ładowarce znajdować się będzie chip, na którym zapisany będzie unikalny ID. Owy ID ma działać jako klucz, który będzie w stanie rozszyfrować kopię zapasową zaszyfrowanego hasła przechowywaną na urządzeniu Apple. Rozwiązanie to ma zachęcić więcej osób do korzystania z kryptografii, tj. haseł dostępowych (logowanie do systemu) i szyfrowania dysku twardego (whole disk encryption). Apple twierdzi bowiem, że jeśli procedura odzyskania hasła jest trudna, wiele osób “ze strachu” nie decyduje się na zabezpieczanie swoich danych (lub korzysta ze słabych haseł). No cóż, trzeba pamiętać, że wynikowe bezpieczeństwo danego systemu to zawsze pewnego rodzaju kompromis pomiędzy wygodą użytkownika a …właśnie poziomem bezpieczeństwa. Bezpieczeństwo odzyskiwania haseł Z puntku widzenia bezpieczeństwa laptopów, ładowarka zaproponowana przez Apple nie jest chyba przemyślaną konstrukcją. Jeśli złodziej ukranie nam komputer i zasilacz (a naprawdę mało kto nie nosi ze sobą ładowarki/zasilacza), to na pewno skorzysta z tej cudownej funkcji, aby uzyskać dostęp do naszych danych. Także ładowanie laptopa za pomocą innych ładowarek stoi pod znakiem zapytania …lub dodatkowych kosztów (patenty skutecznie blokują produkcję i sprzedaż nieoryginalnych ładowarek). Apple sugeruje jednak, że rozwiązanie to może dotyczyć wyłącznie urządzeń mobilnych, tj. telefonów komórkowych i iPadów — tutaj użytkownicy raczej nie zabierają ze sobą ładowarek, wychodząc rano z domów. A jeśli doładowywanie urządzeń dalej będzie możliwe po kabelku USB (np. z komputera) to “unikalna” ładowarka trzymana w domu może być całkiem bezpiecznym narzędziem przypominającym hasło. Znamy już ładowarki, które zawierały trojany i infekowały komputery — miejmy nadzieję, że te proponowane przez Apple będą bardziej przychylne dla użytkowników ;) P.S. Apple w swoim patencie zaznacza, że nie tylko ładowarka może być brana pod uwagę jako urządzenie do przypominania/odzyskiwania hasła. Mogą nimi być także drukarki, przenośne dyski twarde, routery Wi-Fi, pendrive’y, piloty, monitory i inne smartphone’y. ,igH