Dzięki właśnie załatanej przez Apple dziurze w API usługi FindMyiPhone możliwe było nielimitowane zgadywanie hasła do kont iCloud. Podejrzewa się, że ten błąd mógł mieć kluczowe znaczenie w zdobyciu kilkuset zdjęć i filmików z nagimi gwiazdami Hollywood. W międzyczasie 4chanowi udało się też namierzyć ponoć tożsamość osoby, która opublikowała nagie fotki gwiazd w internecie — ale są wokół jej danych pewne kontrowersje. Zacznijmy od dziury w Apple Jak informuje odkrywca błędu, po raz pierwszy dziurę w FindMyiPhone opisał w ramach prelekcji na rosyjskiej konferencji Defcon, a 2 dni temu w sieci opublikował narzędzie, które umożliwiało wykorzystanie błędu do nielimitowanego odgadywania haseł do konta iCloud. Apple załatało błąd dopiero dzisiaj (chociaż na niektórych wersjach językowych luka jest ponoć wciąż możliwa do wykorzystania). Tego typu obejścia zabezpieczeń przed atakami zgadywania hasła nie są niczym nowym. Przykładowo Google blokuje automatyczne ataki zagadywania haseł do GMaila poprzez wyświetlenie CAPTCHA w webinterfejsie po 3 nieudanej próbie logowania. CAPTCHA jednak nie pojawia się przy próbie podpinania się do konta poprzez protokół IMAP, albo poprzez API służace do parowania telefonu Androida z kontem Google — a także nie pojawiała się poprzez stronę iGoogle, na której można było dzięki temu tworzyć złośliwe widgety wydajniej “bruteforce’ujące” hasło do konta ofiary. Nie jest jeszcze pewne, czy to właśnie ta dziura pomogła osobie (lub osobom) które w nieautoryzowany sposób weszły w posiadanie nagich zdjęć i filmów ponad setki Hollywoodzkich gwiazd, zresztą gwiazdy musiałyby mieć dość proste hasła (to możliwe) i brak dwuskładnikowego uwierzytelnienia (to prawie pewne), a Apple zupełny brak monitoringu swojej infrastruktury pod kątem ataków zgadywania haseł (to bardzo możliwe). Należy podkreślić, że nie wszystkie zdjęcia, na co wskazywaliśmy rano, zostały wykonane iPhonem — jest więc wielce prawdopodobne, że opublikowana w sieci kolekcja to latami tworzony zbiór, który dostał się w niepowołane ręce. 4chan ponoć znalazł włamywacza — ale jest też szansa, że dał się strollować Na 4chanie, czyli forum, na którym oryginalnie pojawiły się wykradzione zdjęcia przeprowadzono analizę postów włamywacza i na podstawie “wskazówek” zostawionych na opublikowanych przez niego zdjęciach zasugerowano, że postującym zdjęcia na 4chanie (czyli zapewne też włamywaczem) może być niejaki Tristan. 4chanowcy mieli do niego dość poprzez pozostawione na jednym ze screenshotów dane dotyczące otoczenia sieciowego. Nazwy komputerów odpowiadały nazwiskom pracowników jednej z firm, Southern Digital Media. Udało się też znaleźć wcześniejsze posty tej samej osoby na Reddicie: Ale czy to rzeczywiście prawda? Jeden z użytkowników 4chana zwraca uwagę, że miejscowość firmy to LAWRENCEVILLE, co daje zaskakującą zbieżność z nazwiskiem jednej z ofiar Jennifer Lawrence, i sugeruje, że osoba, która jako pierwsza rozpętała aferę z nagimi fotkami chciała celowo “strollować” internety (i zapewne sporo wysiłku włożyła w to, żeby jednak jej nie zlokalizować). Cieżko wywnioskować, kto kogo “robi w balona”. Jedno jest pewne, przy takim zainteresowaniu (zobaczcie ile osób seeduje kilkuset megabajtową paczkę ze zdjęciami na TPB), afera szybko nie przycichnie i pewnie co kilka godzin będą ustalane kolejne fakty. ,igH