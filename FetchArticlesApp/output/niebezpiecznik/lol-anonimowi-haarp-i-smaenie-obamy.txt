Gdyby miniony tydzień nie dał wam zbyt wielu okazji do śmiechu, służymy poniższą teorią, jaka pojawiła się parę dni temu w jednym z zagranicznych serwisów internetowych. Wycelować HAARP w Obamę Consternation wydumał, że skoro Anonimowi atakują to i owo, wchodzą tu i tam, a czasem nawet do rządowego tam, to przecież istnieje realne zagrożenie, że niebawem można się ich spodziewać na …Alasce, w miejscu, w którym znajduje się stacja radarowa programu HAARP. Co Anonimowi mieliby tam zrobić? Ano skierować działo o mocy 300 milionów watów — teraz złapcie się krzeseł — w Biały Dom, co niechybnie spowoduje usmażenie prezydenta Obamy. Nie spadliście? To próbujemy jeszcze raz. Znane są doniesienia mówiące o tym, że nadajniki HAARP można podkręcić do 100 miliardów watów, no a to wiadomo, trzęsienia ziemi, tsunami i ogólny, peramanentny game over. Patrząc na bezmyślność niektórych ataków DDoS wykonywanych przez “dzieci LOIC-a i HOIC-a” oraz słabości w zabezpieczeniach nawet dużych firm związanych z IT Security, nie sposób nie poświęcić powyższej refleksji kilku chwil zadumy… Ah gdyby tak móc na chwilę posterować “działkiem” programu HAARP-em i móc wycelować je w… ;-) ,Piotr Konieczny