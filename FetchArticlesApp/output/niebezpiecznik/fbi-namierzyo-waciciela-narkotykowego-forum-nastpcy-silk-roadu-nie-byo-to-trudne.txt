Podziemny handel narkotykami w internecie nie znosi próżni. Kiedy zamknięto Silk Road (przypominamy, że historia namierzenia jego twórcy jest jak dobry kryminał), od razu pojawiły się jego klony w sieci Tor. Część z nich, zapewne prowadzona przez mało doświadczonych technicznie przestępców, szybko upadła przy okazji deanonimizując twórców. Ale kilka serwisów nieźle się rozkręciło. Jednym z nich był generujący 8 milionów dolarów obrotu miesięcznie “Silk Road 2.0” — dziś i on dokonał żywota. Jak informują agenci FBI, za Silk Road 2.0 stał Blake Benthall (kswyka “Defcon”), 26-latek zamieszkały, podobnie jak administrator oryginalnego Silk Roadu w San Francisco. Wczoraj został aresztowany. W akcie oskarżenia Benthallowi zarzuca się prowadzenie serwisu, który był odwiedzany przez 150 000 osób mogących wybierać spośród 13 000 ofert sprzedaży nielegalnych substancji, fałszywych dokumentów, narzędzi do hackowania i innych czarnorynkowych usług. Silk Road 2.0 miał przynosić Blake’owi miesięcznie ponad 400 000 dolarów zysku. Jak Blake wpadł? Czy i tym razem agenci FBI bez odpowiedniej zgody próbowali włamać się na serwer aby odkryć jego prawdziwą lokalizację i właściciela? Podstawili mu tajniaka Silk Road 2.0 został rozpracowany od środka. Było to możliwe, ponieważ jednemu z agentów udało się dostać do grupy moderatorów serwisu. Jak można wyczytać w dokumentach procesowych: 7 października 2013 roku, HSI-UC (Homeland Security Investigations undercover agent) został zaproszony do nowego forum dyskusyjnego w sieci Tor, na którym debatowano nad stworzeniem zastępcy dla zamkniętego Silk Roadu. Dzień później HSI-UC otrzymał uprawnienia moderatora, dzięki czemu miał wgląd w dyskusję osób zajmujących się administracją forum. Nie wiadomo, czym agent tak bardzo zaskarbił sobie zaufanie twórców Silk Roadu 2.0. Początkowo Silk Road 2 był, podobnie jak oryginał, prowadzony przez osobę o nicku Dread Pirate Roberts, ale po serii aresztowań osób powiązanych z oryginalnym Silk Roadem, aktywność DPR spadła i serwis pozostał w rękach Defconu, czyli Blake’a. Amerykańskie służby, choć od samego powstania śledziły ruchy następcy Silk Roadu, dopiero w maju 2014 zidentyfikowały faktyczną lokalizację serwera Silk Roadu 2.0 — a w końcówce maja, służby kraju, w którym był on hostowany dostarczyły obraz dysku. Niestety, w akcie oskarżenia nie ma ani słowa na temat tego jak FBI udało się określić lokalizację serwera — widać agenci uczą się na błędach, które popełnili w przypadku oryginalnego Silk Roadu, a które mogą doprowadzić do częściowego uniewinnienia jego administratora. Zarejestrował serwer na własnego maila… Skąd pewność, że wytypowany serwer był faktycznie serwerem Silk Roadu 2.0? Do wykonania obrazu zazwyczaj konieczne jest zatrzymanie serwera — i kiedy służby obcego państwa na żądanie FBI zgrywały dane z dysku, Silk Road 2.0 faktycznie przestał działać. To potwierdziło, że agenci poprawnie wytypowali serwer. Co ciekawe, okazało się, że konto hostingowe pod ten serwer zostało zarejestrowane na 2 adresy e-mail, w tym jeden prawdziwy adres Blake’a: blake@benthall.net… Logi uzyskane od Google potwierdziły, że do tego konta logowano się z adresu IP należącego do Blake’a Benthalla. Z kolei logi od hostingodawcy wskazały, że w systemie supportowym zakładano tickety z adresów IP m.in. 2 hoteli w Californii i Nevady. FBI sprawdziło, że w czasie nawiązywania połączeń, Benthall był gościem obu hotelów. Jakby tego było mało, agent wykazuje, że User-Agent administratora Silk Road 2, który został odłożony w logach serwera był charakterystyczny, bo przestarzały (a więc niezbyt popularny wśród internautów) — z takiego samego User-Agenta korzystał jednak Blake na jednej z giełd bitcoinowych. Gdyby cyfrowe dowody i powiązania nie wystarczyły, jest jeszcze wynik fizycznej obserwacji Blake’a. Czasy jego wchodzenia do lokali (z internetem) idealnie pokrywają się z czasami aktywności administratora Defcon… Szach mat. A więc kolejny administrator Torowego forum narkotykowego nie wykazał się nie tylko zbytnią inteligencją ale i brakiem podstawowych zasad OPSEC… Czy powstanie Silk Road 3.0? Twórcy “dwójki” odgrażali się, że kod źródłowy serwisu został umieszczony na 500 serwerach w 17 krajach, więc po ewentualnej wpadce ktoś powinien móc szybko “odrodzić” Silk Roada z popiołów. Czy tak będzie? Pewnie przekonamy się już niebawem… Póki co, miłośnikom narkotyków zostają serwisy Agora i Evolution — oba obecnie większe niż Silk Road 2 tuż przed zamknięciem, a w dodatku sprzedające także broń i skardzione karty kredytowe. ,vi.curry