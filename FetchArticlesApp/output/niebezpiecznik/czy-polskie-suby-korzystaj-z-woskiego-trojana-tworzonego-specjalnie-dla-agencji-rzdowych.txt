Remote Control System (RCS) autorstwa włoskiego Hacking Teamu, to wyrafinowany trojan sprzedawany wyłącznie instytucjom rządowym. Z takiego rozwiązania korzysta jedna z polskich służb — a przynajmniej taką hipotezę stawia raport badaczy z citizenlab.org, którzy od lat monitorują działania Hacking Teamu i tworzą listę ich klientów. Polska właśnie wskoczyła na tę listę. Ale dowody nie są zbyt silne. Trojan stworzony specjalnie dla służb Remote Control System to flagowy produkt firmy Hacking Team, który przeznaczony dla agencji i służb rządowych, a służy do zdalnego wydobywania wrażliwych oraz istotnych danych dla “potrzeb rządowych”. RCS potrafi m.in.: nagrywać rozmowy Skype, przechwytywać i gromadzić korespondencję mailową, przechwycić hasła i loginy wpisywane w przeglądarce internetowej, podglądać obraz video (np. z kamerki) albo podsłuchiwać audio (z mikrofonu), zdobyte dane skopiować na dysk i przetrzymywać na komputerze ofiary, Dane, które zbiera RCS są w bardzo interesujący sposób wyprowadzane z zainfekowanych komputerów. RCS stosuje technikę “proxy-chaining” oraz sieć TOR, co pozwala mu wyprowadzić dane z komputera ofiary do serwera kontrolowanego przez instytucję rządową w sposób “zaciemniony”. Sieć serwerów proxy utrudnia znacząco namierzenie skąd pochodzą i dokąd kierowane są wykradzione dane. Przykładowo, informacje które docelowo mają dotrzeć do Meksyku, przechodzą najpierw przez cztery serwery proxy w różnych krajach: Jak dochodzi do infekcji? Z raportu wynika, że posiadacze RCS-u infekowali swoje ofiary wykorzystując podatności w popularnym oprogramowaniu klienckim (np. Microsoft Word). Ofiara otrzymuje e-maila z załącznikiem-exploitem lub, jak było to w przypadku Panamy, kierowana jest na Twittera, gdzie w treści wpisu zamieszczano odnośnik do zainfekowanego pliku .jad (aplikacji BlackBerry). Dodatkowo badacze doszukują się powiązań HackingTeamu z francuską firmą VUPEN, która zajmuje się tworzeniem exploitów 0day, a następnie sprzedaje swoim klientom (m. in. agencjom rządowym). Polski wątek — czy na pewno prawdziwy? Pomimo tego, że HackingTeam reklamuje system RCS jako “niemożliwy do namierzenia“, to autorom raportu udało się zlokalizować aktualnych bądź byłych klientów — 21 agencji/służb pochodzących z Azerbejdżanu, Kolumbii, Egiptu, Etiopii, Węgier, Włoch, Kazachstanu, Korei, Malezji, Meksyku, Maroko, Nigerii, Omanu, Panamy, Polski (!!!), Arabii Saudyjskiej, Sudanu, Tajlandii, Turcji, Zjednoczonych Emiratów Arabskich oraz Uzbekistanu. Polska na tle wyżej wymienionych krajów wygląda co najmniej ciekawie — 9 z “towarzyszących nam państw” posiada bardzo niski wskaźnik w rankingu dotyczącym oceny poszanowania demokracji… Ale to nie pierwsze zastrzeżenia do obecności Polski na ww. liście. Jakie dowody przemawiają za wykorzystywaniem RCS-a przez nasze służby? Tylko i wyłącznie fingerprinting hostów, do których dostarczane były dane z zainfekowanych maszyn — badacze zbudowali unikatowe sygnatury serwerów C&C RCS-a, a następnie przeszukali pod ich kątem internet, a raczej gotowe bazy, m.in. projetków takich jak Shodan. I wyszło im na to, że w poniższej klasie adresowej, znajdują się serwery RCS: Adres IP 95.49.xxx.xxx Kraj Poland Pierwsze użycie: 8/10/2012 Ostatnie użycie: aktywny Literki “x” wpisane w adresie IP są efektem tego, iż zaobserwowano bardzo dużą liczbę adresów IP z tej puli, co wskazywać może np. na zmienne IP. Adresy te należą do Orange (dawnego TPSA). Czyżby któraś z służb miała C&C na neostradzie? A może służba innego kraju korzysta z łącz naszego operatora (niektórzy sugerują ambasady)? A może ktoś się tunelował przez Polskę (operacja “pod fałszywą flagą”). Dodatkowo nazwy przechwyconych przez badaczy exploitów nie wydają się mieć wiele wspólnego z Polską. Tak czy inaczej, Polska będzie miała swojego rządowego/wojskowego “trojana” Być może RCS rzeczywiście jest wykorzystywany jest przez którąś z polskich służb. Być może to on był wzorem dla “Projektu 29”, czyli tajnego wojskowego wirusa, który przez pomyłkę w jawny sposób zamawiało Ministerstwo Obrony Narodowej? Niezależnie od powyższego, warto przypomnieć że “rządowe trojany” to nic nowego — już kilka lat temu opisywaliśmy trojana FinFisher, którego oficjalnie wykorzystują niemieckie służby do inwigilacji swoich obywateli. ,Grzegorz Wróbel