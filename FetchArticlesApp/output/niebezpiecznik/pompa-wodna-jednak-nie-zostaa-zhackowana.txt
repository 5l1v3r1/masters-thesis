Tydzień temu informowaliśmy o ataku na oprogramowanie SCADA w jednej z przepompowni wody w USA. Według ujawnionego raportu, ktoś łącząc się z rosyjskiego adresu IP spowodował awarię jednej z pomp. Dziś już wiemy, kto to był… OMG Rosjanie atakują USA!!!111 Przypomnijmy. Pojawia się rządowy raport, mówiący, że jedna z pomp w przepompowni w Illinois została zniszczona na skutek ataku informatycznego. Fragmenty raportu mediom ujawnia Joe Weiss, który jest oburzony, że rząd USA nie informuje o pierwszym ataku na amerykańskie systemy SCADA. FBI dementuje doniesienia Weissa oraz raport — funkcjonariusze twierdzą, że brak dowodów na atak “rosyjskich hackerów”. W internecie pojawiają się jednak screenshoty tajemniczego hackera, który twierdzi, że atak przez internet na SCADA jest bajecznie prosty. Powód zamieszania… Wired zadał sobie trud wyjaśnienia, co się stało. Otóż jeden z pracowników firmy sprawującej pieczę nad oprogramowaniem SCADA w Illinois, na telefoniczną prośbę pracownika przepompowni połączył się z systemami przepompowni celem weryfikacji pewnych danych. Pracownik ten przebywał aktualnie na wycieczce w …Rosji. Kiedy 5 miesięcy później pompa doznała awarii, firma która miała określić jej przyczyny zauważyła w logach rosyjski adres IP i wygląda na to, że zamiast szukać rzeczywistego powodu usterki, dopowiedziała sobie atak złych rosyjskich hackerów. Opinia tej firmy trafiła do raportu, który przeciekł do mediów. Obecnie Amerykańskie agencje i instytucje (FBI, przepompownia w Illinois, Departament Bezpieczeństwa Wewnętrznego oraz ISC CERT) ustalają kto zawinił i wypuścił raport z niesprawdzonymi informacjami, powodującymi ogólnoświatowe zaniepokojenie. Najbardziej zaskoczeni chyba byli Rosjanie ;) Obwiń hackera! Jak widać, hackerzy nie nadają się na kozła ofiarnego — jeśli zrzuci się na nich odpowiedzialność za awarię, robi się miedzynarodowa afera… Pytanie, które dalej pozostaje otwarte, to kim był tajemniczy hacker, który po publikacji raportu ujawnił screenshoty z ataku na inną instancję SCADA? ,vi.curry