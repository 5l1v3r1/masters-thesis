Folia aluminiowa w rękach złodzieja kojarzy się głównie z wyłożoną nią torbą “na fanty”. Schowane w takiej torbie produkty są de facto zamknięte w klatce Faraday’a i “niewidzialne” dla sklepowych bramek. Ale okazuje się, że jest jeszcze jedno złodziejskie zastosowanie folii aluminiowej… FBI ostrzega sklepy przed ludźmi z folią aluminiową Jak informuje FBI, w USA zatrzymywani są złodzieje, którzy z folią aluminiową wdrapują się na dachy sklepów. W jakim celu? Aby zakryć nią anteny satelitarne służące sklepom do nawiązania łączności z centrum autoryzacji kart płatniczych. Okazuje się, że kiedy “siada” łączność i terminale nie są w stanie online’owo autoryzować transakcji, część ze sklepów podejmuje ryzyko (zapewne nie zdając sobie nawet z tego sprawy) i dalej pozwala klientom płacić kartami, ufając, że transakcje zostaną rozliczone, kiedy łączność zostanie odzyskana Nic bardziej mylnego… Przekręt polega bowiem na tym, że złodzieje po unieszkodliwieniu anteny wchodzą do sklepu i kupują w nim sprzęt płacąc kradzionymi (często już dawno zablokowanymi przez bank) kartami. Płatności dalej działają, ale w trybie offline, nie online. Krótko mówiąć, folią aluminiową wymuszają rozliczenia offline terminala sklepowego. Przypomnijmy, że terminale płatnicze (tzw. POS) są w stanie autoryzować karty zarówno online (wymiana informacji z serwerami banku w czasie rzeczywistym) jak i offline (prośba o obciążenie karty po fakcie sprzedaży, po dokonaniu przez sklep zestawienia trasakcji) Co ciekawe, o tego typu atakach FBI ostrzega amerykańskich handlowców poprzez …podcast. Funkcjonariusze opublikowali też raport z którego wyczytać można, że para złodziejaszków została zatrzymana i powiązana z co najmniej 600 kradzionymi kartami. Za atakami mają stać głównie afrykańskie gangi, które wyłudzony w ten sposób sprzęt sprzedają na ulicach Nowego Jorku lub wysyłają do Afryki. Czy w Polsce to się uda? Ciężko jest nam powiedzieć, czy amerykańskie sklepy, które padły ofiarą “ameliniowych” rabusiów nie posiadały innego sposobu komunikacji niż via antenę satelitarną (bo np. znajdowały się na środku pustyni), czy być może amerykańskie regulacje wymagają tylko i wyłącznie takiego medium w połączeniach z centrum autoryzacji kart płatniczych. Polskim sklepom tego typu atak raczej nie grozi — większość sklepowych POS-ów albo podłącza się do łącz telefonicznych albo korzysta z sieci GSM poprzez wbudowaną antenę (lub zewnętrzną ale ulokowaną w pobliżu kasy — a taką można sprawdzić prościej niż wdrapując się na dach, chyba, że sprytny złodziej skorzysta z odpowiedniego jammera GSM ;). Dodatkowo w Polsce większość transakcji kartowych jest autoryzowana w modelu Chip & PIN, co wymaga od złodzieja podania poprawnego PIN-u (nie wiadomo, czy w USA złodzieje dysponowali PIN-ami, czy autoryzowali kartę przez podpis). PS. Na marginesie, niektóre polskie karty pozwalają na wyłączenie transakcji rozliczanych w offline. ,vi.curry