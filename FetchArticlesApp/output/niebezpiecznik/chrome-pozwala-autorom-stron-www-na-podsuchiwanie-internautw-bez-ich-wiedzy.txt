Jeśli przeglądacie Niebezpiecznika w przeglądarce Google Chrome, to jest szansa na to, że właśnie jesteście podsłuchiwani, o ile wcześniej, w ramach tej sesji przeglądarki wyraziliście zgodę na użycie mikrofonu na jakiejkolwiek ze stron WWW. Powodu do paniki nie widzimy — ale warto zdać sobie sprawę z tego kiedy na skutek “błędu” przeglądarka nie poinformuje nas dostatecznie wyraźnie, że dany serwis ma stały dostęp do naszego mikrofonu. Przeglądarka pyta, czy może słuchać, ale… Dramatyczne (dramatyzm zdecydowanie podbija brytyjski akcent lektorki) video, opisujące “poważną dziurę bezpieczeństwa” pojawiło się na stronie Tal Atera: Jak widać, użytkownik zgodził się na użycie mikrofonu przez daną domenę. Wypowiadane przez niego słowa zostały przesłane na serwery Google, tam zinterpretowane i odesłane do okna przeglądarki w formie tekstu. Serwis internetowy otworzył jednak niepostrzeżenie dodatkowe okno pop-under. Okno to, ponieważ pochodzi z tej samej domeny co serwis ze zgodą na użycie mikrofonu, cały czas ma możliwość przechwytywania dźwięku (czyli “podsłuchiwania użytkownika”) nawet jeśli główne okno serwisu zostało już dawno zamknięte — prawa do użycia mikrofonu dotyczą bowiem nie okna, a domeny. Niestety — i tu rzeczywiście pojawia się problem — owo dodatkowe okno nie ma żadnego wskaźnika informującego użytkownika o tym, że w tle działa mikrofon. Odkrywca “błędu” zwraca także uwagę na to, że okno można zamaskować, np. charakteryzując je jako banner (w naszej opinii to tylko przyśpieszy jego zamknięcie ;). Odkrywca błędu, zapewne płynąc na fali ostatniej afery Snowdena sugeruje że tego typu zastosowanie może służyć do inwigilacji — przywołując przekombinowany przykład z NSA i Syrią… Google zna błąd, ale …ciągle nie wypuściło łatki Tal Ater zgłosił Google swoje zastrzeżenie do obsługi mikrofonu 13 września. Po kilku dniach otrzymał informację o tym, że programiści zidentyfikowali problem i mają jego rozwiązanie. Dodatkowo nominowano go za zgłoszenie tego błedu do nagrody w ramach Chromium’s Reward Panel. Niestety, patch nie pojawił się w nowej wersji Google Chrome. Na pytanie Tal Atera dlaczego tyle to trwa, Google odpowiedziało, że ciągle grupa dotycząca “standardów” zastanawia się jakie powinno być poprawne zachowanie tej funkcji… Wygląda więc na to, że Tal Ater postanowił przyśpieszyć decyzję Google ujawniając publicznie kod “exploita”. Tego typu wywieranie presji często się sprawdza, przykładem jest Firesheep — dodatek do Firefoksa, którego publikacja znacznie uprościła ataki przechwytywania sesji z nieszyfrowanej komunikacji serwisów społecznościowych, co szybko sprawiło, że Facebook i Twitter zdecydowali się na wdrożenie (wcześniej “kosztownego”) HTTPS-a dla całości sesji. Przy okazji, warto przypomnieć o ataku o nazwie Camjacking, który pozwala nie tylko na podsłuchiwanie, ale także na podglądanie osób przeglądających waszą stronę internetową. Pod warunkiem, że mają Flasha. Co robić, jak żyć? Czy zostawić Chrome na rzecz IE? ZDECYDOWANIE NIE. Po prostu zwracajcie uwagę na wyskakujące pop-undery i to, jakim stronom dajecie dostęp do mikrofonu. Na marginesie, Tal Ater dodaje, że jeśli zgodzimy się na “podsłuch” na stronie HTTPS, to ustawienie to zostanie zapamiętane i nie będziemy ponownie pytani o zgodę na dostęp do mikrofonu. Ta sytuacja pięknie pokazuje, że w tle niekoniecznie przeglądarki, ale np. systemu operacyjnego może działać jakieś API do rozpoznawania mowy, reagujące na konkretne słowa kluczowe. Z podobnych funkcji korzystają nie tylko systemy operacyjne (np. Mac OS X pozwala na sterowanie głosem) ale także telewizory Samsunga czy konsole Xbox. W przypadku tych ostatnich, jest to świetna okazja do małego trololo: ,igH