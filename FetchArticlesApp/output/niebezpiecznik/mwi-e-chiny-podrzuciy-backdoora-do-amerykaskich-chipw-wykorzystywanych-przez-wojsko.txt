Wiemy co myślicie, ale musimy was rozczarować. Nie ma na razie żadnych dowodów, że ci-źli-Chińczycy celowo “zainfekowali” chipy wykorzystywane przez Amerykanów w wojskowym sprzęcie. Historia jest trochę bardziej skomplikowana i obrosła już w niezły FUD… Spróbujmy oddzielić ziarno od plew. Panika! Chiny backdoorują amerykańskie chipy! Wczoraj zaczęła się panika w mediach. Naukowcy z Cambridge University, Christopher Woods i Siergei Skorobogatov, opublikowali wyniki badań chipów FPGA zaprojektowanych przez Microsemi/Actel (ProAsic3) …i stwierdzili, że chipy te posiadają backdoora. I tu należałoby wspomnieć o tym, że backdoory bardzo często umieszczane są w oprogramowaniu przez samego twórcę (zgodnie z założeniem: “it’s a feature not bug”) a nie producenta na taśmie montażowej (w celu np. kradzieży danych). O co chodzi z tymi chipami? Chipy FPGA, czyli bezpośrednio programowalne macierze bramek mają zazwyczaj opcje chroniące je przed reverse engineeringiem (blokadę odczytu części informacji z chipa) oraz tzw. JTAG (Joint Test Action Group) czyli w uproszczeniu interface służący do debuggowania, wykorzystywany podczas fazy tworzenia i testowania chipu, ale odcinany (brak fizycznych połączeń pomiędzy pinami) przed wypuszczeniem chipa na rynek komercyjny. Dla wielu chipów nie jest udostępniana dokumentacja związana z komendami interface’u JTAG (tzw. security by obscurity). Popularną metodą analizy (reverse engineeringu) chipów jest znalezienie JTAG-a i podpięcie się do niego (oczywiście musimy mieć fizyczny dostęp do chipa). Producenci chronią się przed tym ustanawiając klucz, który szufruje komunikację z JTAG-iem — hacker bez klucza nie jest w stanie skorzystać z JTAG-a. To, czego dokonał zespół Skorobogatova to znalazienie tego tajnego klucza zaszytego w JTAG-u przy pomocy podpięcia się do niego i fuzzowania go. Wykorzystano nową metodę analizy: Pipeline Emission Analysis. Standardowe metody (Differential Power Analisys) w tym przypadku okazały się niewystarczająco czułe. Gdzie ten backdoor? Gdzie ci Chińczycy? Czy odnaleziony przez Skorobogatova klucz należy postrzegać jako backdoor, czy jako “security feature” producenta chipu? Tu interpretacja różni się w zależności od punktu widzenia. Sam badacz pisze: Czy to oznacza, że Chińczycy wstrzyknęli do produkowanych przez siebie (a zamówionych przez USA) chipów backdoora? Szczerze mówiac, nie wiemy skąd ten pomysł? Wyniki badań ani słowem nie wspominają o Chinach… Ale rozumiemy dlaczego odkrywcy backdoora piszą o “wojsku” a dziennikarze grają na nutę “złych Chińczyków” — temat jest wtedy bardziej nośny, bo wiadomo Chiny to silny stereotyp samych komputerowych włamywaczy. I w dodatku dużo ich i Google uciskali… Tak więc wyniki badań zespołu Skorobogatova dają spore pole do popisu dla miłośników teorii spiskowych… Co do wojska, to badacze mają rację — analizowane przez nich FPGA są wykorzystywane przez wojsko. Podobnie jak konsole PS3, iPhony, Facebook i szereg innych normalnych, komercyjnych produktów — zauważa David Graham. Bo dlaczego by nie? FUD czy nie? Warto zauważyć, że znalezisko Skorobogatova do tej pory nie zostało potwierdzone przez nikogo innego, a sam odkrywca próbuje sprzedać opracowaną przez siebie technologię, którą wykorzystał w badaniu. Trzeba jednak przyznać, że ta grupa badaczy, jak na razie, ma nieskazitelną renomę i całkiem niezłe dokonania (m.in. atak na karty bankomatowe z chipem bez znajomości PIN-u)… Warto też podkreślić jedną rzecz — backdoor (albo feature) jest wmontowany w chipa na stałe. Nie da się go usunąć programowo — paranoicy obawiający się wyimaginowanych Chińczyków będą musieli wymienić cały chip. ,vi.curry