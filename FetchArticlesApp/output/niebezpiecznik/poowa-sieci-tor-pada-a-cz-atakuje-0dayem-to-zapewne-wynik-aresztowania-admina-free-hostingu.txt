Jeśli zastanawiacie się, dlaczego od prawie 2 dni nie możecie dostać się na niektóre z popularnych serwisów w sieci TOR, to zapewne dlatego, że 2 dni temu aresztowano osobę, która najprawdopodobniej była właścicielem Freedom Hostingu, czyli najpopularniejszej w sieci TOR darmowej platformy hostingowej dla tzw. ukrytych usług (ang. Hidden Services). To na niej stał m.in. anonimowy e-mail Tormail i Onionbank. Areszt w Irlandii 28 letni Irlandczyk (choć urodzony w USA), Eric Eoin Marques (zawodowo pracujący jako dyrektor serwerowni), został wczoraj aresztowany i oskarżony o dystrybucję dziecięcej pornografii. FBI chce jego ekstradycji i stawia mu 4 zarzuty na łącznie 30 lat, nazwyając go “największym dostawcą dziecięcej pornografii na Ziemi“. Sąd zapoznał się już ponoć z dowodami przeciw Marquesowi — przez jego konto miały przechodzić znaczne kwoty, których odbiorcą były rachunki w Rumunii. Marques tłumaczy, że mieszka tam jego była dziewczyna, którą wspiera finansowo oraz jego przyjaciel, w którego nowy biznes zainwestował 6000 EUR. Przeciwko Marquesowi wyciągnięto także to, że na jego komputerze znaleziono ślady poszukiwania w internecie fraz związanych z wizą do Rosji (ciekawe czy że nie miał zaszyfrowanego dysku twardego, czy podał hasło policji?). Marques wyjaśnił sędziemu, że do poszukiwań informacji na temat wizy skłoniła go ciekawość związana z losami Edwarda Snowdena. Sędzia nie zezwolił na zwolnienie za kaucją, tłumacząc, że Marques mógłby próbować ucieczki. Rozprawa odbędzie się w najbliższy czwartek. Czy FBI ma rację? FBI ponoć spędziło aż rok, starając się ustalić lokalizację Marquesa. Wiele jednak wskazuje na to, że Marques sam nie zajmował się ani dystrubucją ani promocją dziecięcej pornografii, a jedynie udostępniał on platformę hostingową w sieci TOR. A każdy mógł na niej hostować wszystko co chciał… FBI próbuje infekować TOR-owców złośliwym oprogramowaniem? Tymczasem, większość serwisów w pseudodomenie .onion jest nieosiągalna — przyczyny niektórzy upatrują właśnie w aresztowaniu Marquesa (oba wydarzenia, pad Freedom Hostingu i aresztowanie Marquesa nastąpiły jednocześnie, póki co brak jednak twardych dowodów, że Marques to w istocie administrator Freedom Hostingu — równie dobrze, atak na TOR-a może być pijackim wybrykiem kilku hackerów na DEFCON-owym afterparty). Nie ma dostępu nie tylko do forów z dziecięcą pornografią, ale także do mniej bulwersujących usług, np. anonimowej poczty tormail.org. Co ciekawe, na forum “4pedo” użytkownicy zauważyli podejrzany kod JavaScript (oraz tu i tu) który osadzał ramkę z zawartością “pozatorowej” strony hostowanej na serwerach Verizonu. Exploit działał tylko na użytkowników Firefoksa 17 i wykorzystywał najprawdopodobniej nieznaną dotąd podatność w JavaScript, której celem była identyfikacji użytkownika sieci TOR (na HN toczy się ciekawa dyskusja na temat skutków odpalenia exploita). Społeczność TOR-owa podejrzewa, że kod exploita mógł zostać wstrzyknięty przez FBI, które stara się namierzyć użytkowników sieci TOR. Niektórzy przypominają, że FBI już raz prowadziła stronę z dziecięcą pornografią, której celem było namierzenie jej użytkowników. Najciekawsze jest jednak pytanie — w jaki sposób FBI namierzyła lokalizację Freedom Hostingu? Na wszelki wypadek, jeśli korzystacie z TOR-a, wyłączcie JavaScript w swojej przeglądarce (w popularnym Tor Bundle, obsługa JavaScriptu jest od niedawna domyślnie włączona!)… Prawdopodobnie dobrym pomysłem będzie także zrezygnować z Tormaila — nawet jeśli serwis powróci online… PS. Jak widać, najsłabszą stroną zdecentralizowanej sieci TOR okazała się jej centralizacja (uzależnienie w dużej mierze od jednej platformy hostingowej). PS2. To chyba dobry moment, aby udostępnić w TOR serwis z darmowymi skrzynkami pocztowymi …i zacząć czytać cudzą pocztę :> Aktualizacja Vupen potwierdził, że umieszczony na stronach Freedom Hostingu exploit to 0day. Słowo wyjaśnienia dla dziennikarzy mediów mainstreamowych, którzy zapewne z racji tematyki “dziecięcej pornografii” i skali wydarzenia zainteresują się tym tematem. Na platformie Freedom Hosting hostowane były nie tylko strony o tej tematyce czy fora dla złodziejów kart kredytowych (np. HackBB) — zamknięcie (lub zniknięcie) Freedom Hostingu uśmierciło więc także szereg innych serwisów. Warto również dodać, że jeśli właściciele tychże serwisów robili backupy, to zapewne niebawem strony wrócą do TOR-a na innym hostingu. Akcja nie usuwa więc permanentnie z TOR-a ani dziecięcej pornografii ani serwisów o innej tematyce. ,igH