W lipcu 2011 rozpoczął się kilkumiesięczny atak na 29 firm z sektora chemicznego i 19 z sektora zbrojeniowego. Ofiarą padły firmy z kilku krajów. Atakujący wykradli dokumentacje projektowe i opisy procesów produkcyjnych. Ślad znów prowadzi do Chin. Operacja Nitro: e-mailem do firmy Jak można wyczytać z raportu Symanteca, atakujący zaczęli od spear phishingu. Do wybranych ofiar, pracowników atakowanych firm, rozesłano e-maile imitujące zaproszenia na spotkania lub namawiające do aktualizacji oprogramowania. W załącznikach, spakowanych na hasło plikach 7z, znajdował się PoisonIvy, popularny trojan chińskiej produkcji, dostępny za darmo. Otworzenie załącznika (hasło do archiwum 7z znajdowało się w treści e-maila) powodowało podpięcie komputera ofiary do botnetu, co umożliwiało atakującym dalszą penetrację sieci sieci lokalnej i kradzież dokumentów. Chińczyk odpowiedzialny za ataki? Serwer C&C dla botnetu to VPS, hostowany w USA, ale będący własnością dwudziestolatka z Chin. Symantec nawiązał kontakt z Chińczykiem i dowiedział się, że chłopak interesuje się bezpieczeństwem sieci komputerowych, a VPS-a kupił, aby mieć stały adres IP, który według niego ułatwia korzystanie z niektórych funkcji komunikatora QQ. VPS (miesięczna opłata to 32 dolary) wydaje się być dość drogą inwestycją jak na serwer mający dawać tylko statyczne IP… Nie wiadomo, czy Chińczyk działał hobbystycznie, czy też “hackował” na czyjeś zlecenie. W całym ataku zaskakuje, że tak prymitywne “wektory ataku” dały tak dobre rezultaty. Zagrożenia takie jak spear-phishing jak i narzędzia typu PoisonIvy nie są przecież nowością, a jak widać, ciągle potrafią pokonać “zabezpieczenia” kilkudziesięciu firm z dość ważnych branż (przemysł chemiczny i zbrojeniowy)… ,igH