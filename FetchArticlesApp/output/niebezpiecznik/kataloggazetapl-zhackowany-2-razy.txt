Serwis internetowy katalog.gazeta.pl został wczoraj podwójnie zdeface’owany. Atakujący umieścili na nim dane wykradzione z serwisu forum.podrywacze.pl — loginy, hasła, e-maile a także wiadomości użytkowników. Ataki na katalog.gazeta.pl Za wczorajszą podmianę strony serwisu katalog.gazeta.pl odpowiedzialni są punkG i hardstyle77, znani z wrześniowych masowych podmian BIP-ów. Podobnie jak wtedy, tak i teraz, defacerzy opublikowali na zaatakowanym serwisie swój manifest — tym razem przeciw pedofilii i pornografii dziecięcej: Screenshot dzięki uprzejmości serwisu tophack.pl Podmieniona strona katalogu gazety.pl nie utrzymała się jednak długo w powyższej formie bo… po chwili została podmieniona raz jeszcze. Przez kolejnego atakującego, który zasugerował, że o podatności w serwisie katalog.gazeta.pl wiedziało od dawna wiele osób. Strona katalog.gazeta.pl wisiała podmieniona przez kilka godzin. Wróciła do oryginalnego wyglądu dopiero dzisiaj, we wczesnych godzinach porannych. Oba ataki najprawdopodobniej skorzystały z tej samej podatności w serwisie katalog.gazeta.pl — serwisie, jak odnosimy wrażenie, tak mało popularnym (zapomnianym?), że atak nie został zauważony przez pracowników portalu gazeta.pl przez długi czas. Szczerze mówiąc, my o katalog.gazeta.pl po raz pierwszy usłyszeliśmy właśnie wczoraj… ;) Wszystkim konkurencyjnym do Gazeta.pl redakcjom, szukającym sensacji w powyższym wpisie warto uświadomić, że katalog.gazeta.pl i strona główna gazety to 2 odrębne serwisy. Atak na pierwszy, nie ma bezpośredniego wpływu na drugi. Na razie nic nie wskazuje na to, że atakujący znaleźli sposób na eskalację ataku z serwerowni OVH do serwerowni Agory. P.S. Pomimo przywrócenia oryginalnego wyglądu strony, administratorzy Gazety dalej nie usunęli wstrzykniętego przez atakujących webshella… będzie jeszcze jedna podmiana? ,vi.curry