W internecie trwają aktywne ataki na użytkowników przeglądarki Internet Explorer. Podatne na atak są wszystkie wersje, a atakujący wykorzystują dziurę, na którą nie ma jeszcze patcha. 0day na IE Jak donosi Eric Romang oraz Alien Vault, atakujący poprzez nieznaną dotąd dziurę instalują trojana Poison Ivy na komputerach internautów korzystających z przeglądarki Internet Explorer. Chociaż zauważone w internecie exploity zdają się być skierowane tylko w użytkowników IE7 i IE8 na systemie Windows XP (32 bit), to jak udowadniają członkowie projektu Metasploit (który już włączył tego exploita do swojej bazy), na atak podatne są także w pełni aktualne wersje IE7, IE8 oraz IE9 na systemach Windows Vista i Windows 7. Exploit obchodzi systemową ochronę ASLR dzięki składnikom Java 6 oraz Visual C runtime library. Podatność w IE to use-after-free, tworząca URL do obrazka odnoszący się do niezainicjalizowanej pamięci: 111.exe Pliki wykorzystywane do infekcji (111.exe; baabd0b871095138269cf2c53b517927) jak na razie nie są wykrywane przez antywirusy (ale łatwo można sprawdzić, że robią brzydkie rzeczy): Wszystko wskazuje na to, że za atakami stoi ta sama grupa, która niedawno atakowała internautów przy pomocy błędu 0day na Javę. Exploita na IE odkryto po raz pierwszy na jednym z używanych przez tę grupę serwerów. Nie korzystasz z IE? Nic nie szkodzi… Do czasu wydania łatki przez Microsoft należy zamienić przeglądarkę IE na inną (np. Chrome lub Firefox). Pamiętaj jednak, że nawet jeśli nie korzystasz z IE, to jej komponenty mogą być wykorzystywane w innym programie, którego używasz… ,vi.curry