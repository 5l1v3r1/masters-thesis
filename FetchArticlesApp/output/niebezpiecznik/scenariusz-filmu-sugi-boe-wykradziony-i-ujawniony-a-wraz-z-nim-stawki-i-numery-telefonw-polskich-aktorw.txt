O filmie Sługi Boże pewnie nic nie słyszeliście. My też. Do dziś… Kilka godzin temu na redakcyjną skrzynkę napisał PollyPocket, którego część ze stałych czytelników Niebezpiecznika może pamiętać z takich akcji jak ujawnienie dokumentów kapitana ABW. Pocket, jak sam pisze, “wszedł w posiadanie” scenariusza filmu “Sługi Boże”, a wraz z nim także danych teleadresowych aktorów, m.in. Cezarego Żaka, Pawła Królikowskiego czy Małgorzaty Foremniak. 7 milionowy budżet nie przewidywał okupu dla włamywacza Jeden z powodów, dla których niczego nie słyszeliście o filmie “Sługi Boże”, to pewnie to, że on dopiero powstaje. W internecie nie ma zbyt wielu informacji na jego temat — z artykułu w Wyborczej dowiemy się, że film jest thrillerem w którym wrocławski policjant próbuje rozwikłać sprawę kryminalną związaną m.in. z Komisją Majątkową. Budżet filmu to 7 milionów złotych (w tym 2 miliony z dotacji PISF). Czy film okaże się kinowym hitem? Ciężko przewidzieć… na pewno jednak będzie o nim głośno w środowisku aktorów — a to za sprawą PollyPocketa, który zaszantażował reżysera, Mariusza Gawrysia. Nie wiemy jakiej kwoty PollyPocket domagał się za zaniechanie publikacji numerów telefonów, adresów e-mail aktorów oraz ich wynagrodzenia, ale najwyraźniej okup nie został zapłacony bo kilkanaście minut temu dane pojawiły się na forum Torepublic. Oprócz namiarów na aktorów, PollyPocket udostępnił też scenariusz filmu: Nie wiemy, czy ujawnienie scenariusza przed produkcją i premierą filmu to poważny problem, czy może coś, co w ogóle nie zaszkodzi filmowi. Z tymi pytaniami zwróciliśmy się do Studia A, którego nazwa widnieje na pierwszej stronie scenariusza. Kiedy tylko otrzymamy odpowiedź, zaktualizujemy ten artykuł. Co do ujawnienia samych danych aktorów, nie sądzimy aby mieli się oni czego obawiać. W scenariuszu nie ma adresów zamieszkania, a jedynie numery telefonów — te można łatwo zmienić. Dodatkowo, część z aktorów swoje sprawy biznesowe załatwia przez agentów i to ich dane zostały ujawnione. Pewnym smaczkiem (dla pozostałych filmowców i aktorów) mogą jednak być ujawnione stawki — nie wiadomo jednak, czy to pełna gaża za wystąpienie w filmie, czy kwota za np. dzień zdjęciowy. Tu warto przypomnieć że PollyPocket ma na swoim koncie udostępnienie o wiele większej bazy teleadresowej polskich celebrytów. Baza pochodziła z włamania do firmy cateringowej “Fit and Eat”. W jaki sposób wykradziono scenariusz? Wygląda na to, że jak zwykle zawinił człowiek. Jak nam się udało dowiedzieć od PollyPocketa, dane pochodzą m.in. ze skrzynki e-mail reżysera, na którą Pocket miał się dostać ze względu na to, że reżyser korzystał z tego samego hasła także w innych miejscach. Nie wiemy o jakie inne serwisy chodzi, ale ta historia to kolejny przykład na to, jak wyciek haseł z jednego serwisu może rzutować na inne konta tego samego użytkownika (por. od wycieku 20 000 haseł do wrzucenia nagich zdjęć ofiar na Facebooka). ,igH