Niedawno informowaliśmy Was o chińskich żelazkach i czajnikach, które w środku posiadały dodatkowe moduły mające na celu włamywanie się do sieci Wi-Fi ich właścicieli. Potem na jaw wyszło, że z podobnych technik korzysta NSA… A teraz okazuje się, że tzw. IoT (ang. “Internet of Things”), czyli inteligentny sprzęt AGD/RTV podpięty do internetu może wysyłać spam — ktoś rzekomo zainfekował 100 000 tego typu urządzeń i połączył je w zarządzalny botnet. Lepiej przyjrzyjcie się swojej lodówce… Internet of Things (that spam & hack) Na przełomie grudnia 2013 i stycznia 2014, Proofpoint rzekomo zaobserwował kampanię spamową o wielkości 750 000 e-maili. Wiadomości miały zostać rozesłane z ok. 100 000 urządzeń AGD/RTV, takich jak domowe routery, telewizory i — jak utrzymuje firma — co najmniej jedną lodówkę. Botnetowi nadano nazwę “thingbots”. To, że powstaje malware na nowoczesne AGD/RTV (czyli takie, które da się podpiąć do internetu) nie jest niczym zaskakującym. Sprzęt ten w większości przypadków pracuje bowiem pod kontrolą jakiegoś systemu operacyjnego opartego najczęściej na minidystrybucjach Linuksa lub Windows embedded. Skalę tego typu ataków świetnie ilustrują ostatnie przypadki problemów z telewizorami Samsunga, czy też włamania na routery TP-Linka, Pentagramu i D-Linka — wszystkie miały wspólny mianownik — system operacyjny ZyNOS, który pozwalał każdemu poznać aktualne hasło administratora. Jak stworzono botnet “Thingbots”? Wracając do ataku spamu, jego charakterystyka była bardzo ciekawa — a przynajmniej tak przedstawia ją Proofpoint, bo — i to trzeba wyraźnie podkreślić — firma nie podzieliła się na razie żadnymi dowodami. Wedle analizy ataku wykonanej przez Proofpoint, żadne z urządzeń nie wysłało więcej niż 10 wiadomości, co utrudniało blokadę źródła spamu po adresie IP. Dodatkowo, okazuje się, że na większość urządzeń udało się dostać za pomocą domyślnego loginu i hasła — a więc przynajmniej części botnetu nie zbudowano w oparciu o zaawansowane techniki włamań/infekcji ani znane podatności w firmwarach urządzeń, chociaż pracownicy Proofpointa w wywiadzie dla Ars potwierdzili, że przestępcy skorzystali też z exploitów. Czy atak rzeczywiście miał miejsce, czy to ściema? Co do tego, że teoretycznie, wszystko co przedstawia firma Proofpoint mogło się zdarzyć nie ma wątpliwości. Zaufanie do informacji prasowej podważa jednak brak jakichkolwiek informacji na temat tego jakie konkretnie urządzenia/systemy brały udział w ataku, gdzie znajdowało się C&C botnetu, ani jak firma oszacowała liczbę urządzeń. Przyciśnięty przez redaktora Ars, szef zespołu bezpieczeństwa Proofpointa, zdradził że lodówki, routery, i telewizory odkryto wykonując …skan adresów IP, z których pochodził spam. Tyle tylko, że domowe sieci mogą być NAT-owane, a w takim przypadku spam wysłany przez zainfekowany komputer domownika wyjdzie z adresu IP, pod którym będzie odpowiadał router. Dodatkowo, część z wiadomości mogło posiadać podrobione nagłówki i wskazywać w zasadzie na dowolny adres IP (np. należący do lodówki). Nie wspominając już o tym, że jeśli spam odebrano na kilka dni przed wykonaniem skanu, to adres IP spamera mogło już posiadać inne, zupełnie niezwiązane z atakiem urządzenie… Jedyna nadzieja, żeby utrzymać mit spamującej, złośliwej lodówki, to cierpliwe oczekiwania na opublikowanie próbek i dowodów przez Proofpoint. Ponoć firma “sprawdza czy ma te dane i może je opublikować“… ,vi.curry