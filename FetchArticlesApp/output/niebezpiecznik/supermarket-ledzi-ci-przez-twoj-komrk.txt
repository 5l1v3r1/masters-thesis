Supermarkety coraz chętniej wykorzystują technologię umożliwiającą śledzenie ruchu swoich klientów na terenie sklepu poprzez monitoring sygnału wysyłanego przez ich telefony komórkowe. Namierzanie komórek w sklepie Przedswiąteczny zakupowy szał. Który ze sklepów nie chciałby wiedzieć jakimi ścieżkami po hali sprzedażowej podążają klienci? Od razu po pieczywo, czy w lewo zwrot i na alkohol? Gdzie ustawić stoisko z promocją, żeby zobaczyło je jak najwięcej osób? Dane odpowiadające na powyższe pytania można zebrać monitorując sygnał wysyłany przez telefony komórkowe klientów. Umożliwia to system footpath, stworzony przez firmę Path Intelligence i stosowany od jakiegoś czasu europejskich supermarketach. Teraz zawitał do USA. Jak to działa? W sklepach rozstawione są detektory sygnału wysyłanego przez telefony komórkowe. Śledzą one numer IMSI, którym identyfikuje się komórka w sieci GSM i dzięki triangulacji wyznaczają aktualne położenie klienta na terenie sklepu, czas wizyty oraz sklepowe alejki, przez które przeszedł. Stacje nie widzą numerów telefonów klientów i w przeciwieństwie do tzw. IMSI Catcherów stosowanych przez służby bezpieczeństwa, nie potrafią przechwytywać SMS-ów. Jak twierdzi producent, nie ma więc zagrożenia dla prywatności kupujących. Ale zastanówmy się, czy aby na pewno? Do sklepu bez telefonu i z kominiarką na głowie Co jeśli footpath ustali, że dany numer IMSI spędził w sklepie godzinę przy stoisku z bielizną, a następnie stanął przy kasie numer 32 o 15:12? Właściciel sklepu posiada przecież log z terminala płatniczego, na którym o 15:12 widać płatność kartą kredytową wystawioną na nazwisko Jan Niebezpieczny… (kolejny powód, żeby swojej karty kredytowej używać tylko w ten sposób) Dorzućmy do tego rozpoznawanie twarzy, z którego w ramach ochrony przed złodziejami korzystają niektóre supermarkety i mamy ciekawy problem dla miłośników ochrony prywatności. Dlaczego? Bo dzięki korelacji “twarzy” z wysokością rachunku za zakupy właściciele sklepów wiedzą, kiedy progi sklepu przekracza klient z głębokim portfelem i mogą próbować zachęcić go do kolejnych zakupów. Kto wie, może niebawem to właśnie brak monitoringu telefonów komórkowych oraz brak systemów rozpoznawania twarzy będzie największą przewagą osiedlowych, małych sklepików? W końcu z kominiarką na twarzy raczej do supermarketu nas nie wpuszczą… Alternatywnie, możemy próbować oszukać skaner twarzy na te trzy sposoby P.S. Naprawdę nikt nie wpadł na umieszczanie czegoś a’la GPS w sklepowych koszykach (RFID-owe blokady kółek przecież już mają)? Wydaje się, że taki monitoring zapewnia większą prywatność… Aha, może właśnie dlatego nikt nie chce z tego korzystać? :> ,Piotr Konieczny