Nico Golde oraz Collin Mulliner powtórzyli na kończącej się konferencji CanSecWest swoją prelekcję z 27C3 i zaprezentowali ataki typu “SMS Śmierci”. Za pomocą odpowiednio spreparowanych wiadomości SMS pokazali jak zawiesić, a w niektórych przypadkach także trwale uszkodzić, kilka telefonów komórkowych. SMS of Death Badacze na laptopie wyposażonym w OpenBSC stworzyli włąsną sieć GSM i użyli fuzzera, który generował i wysyłał SMS-y na telefony (nie smartphony) firm takich jak LG, Sony Ericsson oraz Nokia. Po odebraniu niektórych wiadomości telefony restartowały się lub zawieszały. Jeden z telefonów Sony Ericsson został całkowicie uszkodzony, a buffer overflow znaleziony w przetwarzaniu MMS-ów w telefonie LG pozwolił badaczom na jego całkowite zablokowanie. Zaprezentowane ataki oczywiście nie wymagały żadnych działań ze strony właścicieli telefonów. W większości przypadków informacje o odebraniu SMS-a nawet do nich nie docierały (i nie zostawały zapisywane w historii) — co utrudnia dojście do przyczyny “zawieszenia”. Badacze zwrócili uwagę, że tego typu ataki mogą być groźne dla sieci GSM. Jednoczesny restart 10 000 telefonów może według nich przeciążyć sieć. Dodatkowo podczas prezentacji powtórzono to, co wiadomo od dawna: ciężko jest zabezpieczać telefony, bo większość z nich nie ma opcji automatycznej aktualizacji, a opieka nad telefonem spada z reguły nie na producenta, a operatora GSM. Tymczasem na właśnie kończącym się pwn2own poległy nowsze typy telefonów: iPhone’y i BlackBerry — nikt nie podjął się ataków na telefon Della Venue Pro z Windows 7 Mobile i Nexusa S z Androidem. ,igH