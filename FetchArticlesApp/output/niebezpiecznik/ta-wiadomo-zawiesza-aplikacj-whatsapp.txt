2 badaczy bezpieczeństwa IT z Indii odkryło błąd w popularnym komunikatorze WhatsApp (korzysta z niego 500 milionów użytkowników). Wiadomość w skład której wejdzie odpowiedni ciąg znaków powoduje kompletnie zawieszenie się aplikacji u odbiorcy wiadomości. Jak zawiesić aplikacje? Jak demonstrują Indrajeet Bhuyan i Saurav Kar, aby spowodować zawieszenie się aplikacji wystarczy wysłać do drugiej osoby wiadomość w skład której wchodzi 2000 znaków specjalnych. W powyższym przypadku użyte zostały znaki chińskiego alfabetu, ale najprawdopodobniej taki sam efekt osiągnie się innymi “niestandardowymi” znakami Unicode. Zawieszenie aplikacji poprzez przesłanie do niej znaków specjalnych to dość częsty problem — jakiś czas temu opisywaliśmy podobny przypadek w urządzeniach Apple. Czy błąd jest groźny? Sklasyfikowanie stopnia zagrożenia luki nie jest oczywiste. Nie powoduje ona żadnego trwałego uszkodzenia oprogramowania ani urządzenia, ale ma jednak pewien efekt uboczny. Po otwarciu nadesłanej wiadomości każda próba ponownego otwarcia czatu z daną osobą będzie powodowała zawieszenie się aplikacji (ładowana jest historia rozmów). Jedynym sposobem ponownego nawiązania kontaktu z danym użytkownikiem jest usunięcie całej historii rozmów. Wielkość szkód zależy więc od tego, jak ważna była przeprowadzona konwersacja. Problem dotyczy użytkowników aplikacji WhatsApp w wersji 2.11.431 i 2.11.432 na telefonach z systemem Android od wersji Kitkat w dół. Oznacza to potencjalny problem dla 500 milionów Androidowych użytkowników aplikacji. Nie sprawdzono jeszcze, czy luka działa pod systemem iOS. Co ciekawe jednak, nie działa ona systemie Windows 8.1, więc użytkownicy okienek mogą spać spokojnie. Co można zrobić? Twórcy WhatsApp zapewne szybko wypuszczą poprawkę. Ale ponieważ atak jest łatwy do przeprowadzenia, może okazać się, że skorzystają z niego osoby, które chciałyby wymusić skasowanie kompromitujących je materiałów z telefonu rozmówcy. Aby się przed tym zabezpieczyć, drodzy szantażyści ;) dobrym pomysłem może być dodatkowy backup lub eksport rozmowy. Można tego dokonać w opcjach konwersacji (Tu dokładne instrukcje). ,Tomasz Romanowski