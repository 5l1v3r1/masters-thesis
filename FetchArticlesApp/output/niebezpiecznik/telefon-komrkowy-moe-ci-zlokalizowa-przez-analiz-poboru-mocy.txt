Aby określić położenie użytkownika telefonu komórkowego wcale nie jest potrzebny dostęp do GPS-a — wystarczy śledzić różnice w poborze mocy smartphona. Technika ta jest o tyle ciekawa, że dostęp do odczytu stanu baterii nie potrzebuje żadnych dodatkowych uprawnień, a zatem każda apliakcja może po cichu “lokalizować” telefon i jego użytkownika w przestrzeni z 90% skutecznością. Lokalizacja smartphona przez pobór mocy Do lokalizacji telefonu komórkowego najczęściej wykorzystuje się GPS. Przybliżoną lokalizację można także podać na podstawie analizy odległości od nadajników GSM (tzw. BTS-ów) jak i poprzez obserwowanie nazw okolicznych sieci Wi-Fi. Ale wszystkie te metody mają podstawową wadę — aplikacja która chce z nich skorzystać, musi zdobyć od użytkownika zgodę — techniki te wymagają bowiem odpowiednich uprawnień (tzw. usługi lokalizacji). Naukowcy z Uniwersytetu Stanforda pokazali jednak, że aby zlokalizować użytkownika, żadne uprawnienia nie są wymagane. Wystarczy odczytywać różnice w poborze mocy. W przypadku Androida polega to na odczycie 2 plików: /sys/class/power_supply/battery/voltage_now /sys/class/power_supply/battery/current_now Co ciekawe, już teraz kilkadziesiąt aplikacji opublikowanych w oficjalnych sklepach korzysta z tego API (ale zapewne nie do lokalizowania użytkownika, a po prostu informacji o stanie baterii). Lokalizacja na podstawie poboru mocy urządzenia bazuje na odległości od BTS-ów (im dalej, tym więcej mocy potrzebuje nadajnik). Korzystając z tej zasady, można zmapować daną trasę pod kątem poboru mocy urządzenia w danych obszarach, a następnie badać (z poziomu aplikacji) poziom mocy i sprawdzać, czy charakterystyka jego poboru odpowiada uprzednio zmapowanej trasie. Sprawę ułatwia fakt, że różne modele telefonów mają bardzo zbliżone charakterystyki: To nie takie straszne, bo… Ta metoda ma oczywiście 2 wady. Pierwsza, kluczowa — ktoś wcześniej musi zmapować pobór mocy przez urządzenie na danej trasie. Druga to zakłócenia (np. włączenie przez użytkownika smartphonu odtwarzacza muzyki, który dodatkowo obciąża baterię i wprowadza anomalię). O ile z pierwszą ciężko jest sobie poradzić, to na drugą wadę naukowcy znaleźli sposób — okazuje się że inteligentny algorytm podczas odpowiednio długiego pomiaru jest w stanie wykryć “zakłócenie” i zignorować jego wpływ na pobór mocy urządzenia wynikający z kontaktu z BTS-ami. Zachęcamy do lektury oryginalnego dokumentu autorstwa badaczy ze Stanforda, który w szczegółach opisuje tę technikę inwigilacji. ,vi.curry