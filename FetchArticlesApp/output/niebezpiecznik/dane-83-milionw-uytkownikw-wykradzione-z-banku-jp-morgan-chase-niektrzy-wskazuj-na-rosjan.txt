Zaczęło się jak w westernie — od ataku na bank. W połowie sierpnia bieżącego roku w trakcie kontroli sieci JP Morgan Chase spostrzeżono, że z bankowych serwerów od dłuższego czasu wypływają dane. Grupa włamywaczy przez 2 miesiące wyprowadziła informacje na temat klientów banku. JP Morgan na początku mówił o milionie poszkodowanych, ale atakujący zbiegli jednak ze znacznie większym łupem — danymi 76 milionów amerykańskich gospodarstw domowych (65% wszystkich gospodarstw w USA!) oraz informacjami o 7 milionach firm. Wykradziono sporo danych, ale nie kluczowe W tym ataku na bank nie zginęły żadne pieniądze. Stan kont jest nienaruszony. Ale wśród danych skradzionych przez napastników znalazły się takie informacje jak: imię i nazwisko, nazwa firmy, numery telefonów, adres zamieszkania adresy email. Skradzione zostały również bliżej nieokreślone w oświadczeniu firmy: Domyślać się można, że w ich skład mogą wchodzić m.in. wyniki analiz systemów Big Data, przetwarzających dane o przelewach i aktywności finansowej celem utworzenia spersonalizowanego „profilu” klienta (por. Wywiad wiceprezesa Alior Banku, czyli profilowanie klientów i sprzedawanie danych na ich temat innym firmom). JP Morgan uspokaja jednak, że najbardziej poufne informacje, takie jak numer ubezpieczenia, numery kont, hasła i ID użytkowników nie zostały skradzione. A przynajmniej nie ma dowodów na to, że włamywaczom udało się aż tak głęboko spenetrować bazy danych JP Morgan… NYT podaje jednak, że atakujący zapoznali się z listą oprogramowania wykorzystywanego przez JP Morgan. Dzięki czemu mogą oni sprawdzić, który z programów nie jest w najnowszej wersji i jakie błędy posiada — a następnie wykorzystać to do ataku na pracowników banku (lub poszczególne serwery). JP Morgan szacuje, że “odświeżenie licencji” zajmie długie miesiące, a więc włamywacze mają trochę czasu… Dziura w stronie internetowej i brak reakcji kupionego za setki milionów systemu antywłamaniowego Według informacji do jakich dotarł Bloomberg, atakujący wykorzystali nieznany dotąd atak na jedną z głównych stron świadczących usługi bankowe JP Morgan Chase (nie podano o którą stronę chodzi). Poprzez lukę w stronie wprowadzono do sieci JP Morgan złośliwe oprogramowanie, które obeszło reguły firewalla i było w stanie niezauważone wyprowadzać przez 2 miesiące gigabajty danych. Dopiero rutynowa kontrola administratorów sieci w sierpniu wykazała wyciek danych. Do czasu interwencji administratorów, calutki system bezpieczeństwa sieci JP Morgan Chase, na który firma wyłożyła w samym 2014 roku 250 milionów dolarów, nie wykazał żadnych anomalii. Rosyjski wątek włamania Osoby, które dokonywały analizy powłamaniowej zwróciły uwagę na to, że użyty w ataku malware jest dość skomplikowany, a więc cała operacja musiała być niezwykle precyzyjnie przygotowana. Dane wyprowadzane były przez szereg serwerów proxy, kończąc swoją podróż gdzieś w Rosji. Firma sugeruje, że kradzież danych o amerykańskich użytkownikach firmy może być próbą rewanżu ze strony Rosji, którą USA obłożyło poważnymi sankcjami. Ale wiemy przecież, jak to z serwerami proxy jest — dziś każdy może udawać, że łączy się z internetem z dowolnego miejsca na świecie, znajdując się w zupełnie innej lokalizacji. Dlatego wybór Rosji można postrzegać również jako chęć innego kraju do celowego zaognienia stosunków między USA a Rosją. Prawda może także leżeć pośrodku — rosyjskie organizacje przestępcze są mocno obeznane z technikami internetowych ataków i często współpracują z Kremlem. W trakcie wojny w Gruzji w 2008 roku to właśnie botnety rosyjskich grup przestępczych użyto do przeprowadzania ataków na gruzińskie media i administracje publiczną. Z rozkazu Putina czy nie, rosyjscy cyberprzestępcy są w stanie dokonywać ataków takich jak kradzież danych np. z JP Morgan. Czy to jednak na nich spoczywa faktyczna odpowiedzialność, wykazać musi dalsze śledztwo. PS. Rosja ma prawo być obrażona na amerykański sektor finansowy. VISA i Mastercard ostatnio rozważały wycofanie się z Rosji — po tych informacjach Rosja zapowiedziała stworzenie własnego odpowiednika tych organizacji. ,Tomasz Romanowski