Google opublikowało interesujące statystyki, pokazujące które serwery pocztowe innych operatorów wspierają szyfrowanie wiadomości e-mail “w tranzycie”, czyli szyfrowanie połączenia pomiędzy serwerem pocztowym nadawcy a serwerem pocztowym odbiorcy. Są też dane dla Polski. Na czym polega szyfrowanie e-maili w tranzycie? Kiedy wysyłamy e-maila, nasz serwer pocztowy nawiązuje połączenie z serwerem pocztowym odbiorcy wiadomości. Aby w trakcie podróży przez internet nasz e-mail był przesyłany w formie zaszyfrowanej, oba serwery (i nasz i odbiorcy) muszą wspierać szyfrowanie. Jeśli jeden z serwerów nie wspiera szyfrowania, e-mail podróżuje przez internet podobnie jak pocztówka tradycyjną pocztą — każdy może zapoznać się z jego treścią, z czego bardzo cieszą się służby takie jak NSA. Niezależnie od tego, czy serwery pocztowe (nasz i odbiorcy) wspierają szyfrowanie “w tranzycie”, możemy zadbać o poufność przesyłanych przez nas wiadomości poprzez zaszyfrowanie samej treści e-maila przed jego wysłaniem (na wypadek, gdyby służby miały bezpośredni dostęp do serwera pocztowego, por. NSA ma bezpośredni dostęp do serwerów Google, Facebooka, Skype’a i Microsoftu). Najlepiej w takim przypadku użyć kryptografii asymetrycznej (zaimplementowana w takich narzędziach jak GPG). Jeśli serwer pocztowy (nasz lub odbiorcy) nie wspiera szyfrowania w tranzycie (TLS), ale my zaszyfrujemy treść e-maila przy pomocy GPG, to potencjalny podsłuchiwacz i tak zapozna się z nagłówkami naszej wiadomości, czyli otrzyma metadane na temat tego, kto, kiedy i do kogo pisał jak duże e-maile. Wbrew pozorom, te informacje są znaczące. Kto w Polsce nie szyfruje e-maili wysyłanych na skrzynki GMaila? Google postanowiło poszerzyć swój “Transparency Report” o sekcję pt. “Safer E-mail“, w której ujawnia jacy znani dostawcy poczty nie wspierają szyfrowania i przesyłają do użytkowników GMaila wiadomości bez włączonego szyfrowania. Sprawdziliśmy kilka polskich serwisów — oto wyniki: W raporcie nie znajdziemy niestety wszystkich polskich domen (aby być “zliczonym” należy mieć poprawnie ustawiony forward i reverse DNS). Z popularnych w naszym kraju dostawów poczty internetowej, do statystyk załapała się tylko Wirtualna Polska i to z bardzo dobrym wynikiem. Zarówno e-maile wysyłane przez WP do GMaila jak i w drugą stronę, są praktycznie zawsze szyfrowane. Ale wpisując w wyszukiwarkę “.pl” trafimy też na ślad innych znanych serwisów internetowych — najgorzej wypada Allegro, które w ogóle nie szyfruje e-maili wysyłanych na serwery GMaila: W skrócie oznacza to, że każde urządzenie sieciowe (a może ich być kilkadziesiąt) na drodze pomiędzy serwerami Allegro a serwerami Google może zobaczyć co, kiedy i za ile i od kogo kupiliście, a na tej podstawie zbudować Wasz profil. Warto też zauważyć, że na podsłuchanie i przechwycenie narażone są też inne informacje, jakie Allegro może Wam przesyłać e-mailem (np. serwisy często wysyłają linki do resetu hasła — potencjalny atakujący, który kontroluje jakiekolwiek urządzenie na drodze od serwera nieszyfrującego poczty do serwra Google mógłby w Waszym imieniu wygerować “reset hasła” przy pomocy funkcji “zapomniałem hasła”, a następnie podejrzeć link do resetu hasła i przejąć kontrolę nad Waszym kontem). Jak można zweryfikować przy pomocy darmowego narzędzia CheckTLS, problem braku wsparcia dla szyfrowania wiadomości pojawia się też w drugim kierunku, tzn. dla e-maili wysyłanych do Allegro — serwer pocztowy dla domeny Allegro.pl nie zezwala innym na przekazywanie mu wiadomości w formie zaszyfrowanej (ale to akurat ma niewielki wpływ na użytkowników serwisu — bo dotyczy jedynie sytuacji, w której muszą komunikować się z pracownikami serwisu; miejmy nadzieję, że nie przesyłają im skanów dowodu osobistego przez takie, nieszyfrowane e-maile): Sprawdźcie Wasze serwery pocztowe Pełne dane na temat domen szyfrujących i nieszyfrujących e-maili wymienianych z użytkownikami GMaila zostały udostępnione w formie plików CVS. Google publikując te dane liczy na to, że niektórzy z dostawców/odbiorców poczty e-mail odpowiednio skonfigurują swoje serwery pocztowe i niebawem zaczną wspierać szyfrowanie. Na liście brakuje jednak wielu popularnych w Polsce domen/serwisów… Nic nie stoi jednak na przeszkodzie, abyście sami sprawdzili czy dany serwer pozwala wysłać mu pocztę w formie zaszyfrowanej, a takży, czy wasz serwer potrafi takie szyfrowane połączenie nawiązać. Podzielcie się wynikami w komentarzach — ale dawajcie znać tylko o serwisach/domenach które NIE wspierają szyfrowania. Aktualizacja: Jak celnie zauważa jeden z naszych czytelników, Jacek Konieczny, do pełni szczęścia należy uwzględnić jeszcze jeden fakt: ,vi.curry