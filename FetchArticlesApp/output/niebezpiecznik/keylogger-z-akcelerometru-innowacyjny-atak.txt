Dwójce naukowców, na podstawie logów z akcelerometru udało się odtworzyć klawisze, jakie na telefonie z Androidem wstukiwał jego użytkownik. Keylogger dla Androida wykorzystujący akcelerometr Ponieważ inżynierowie projektujący telefony komórkowe i tablety do tej pory nie przewidzieli (?) takiego wektora ataku, system operacyjny zapewnia każdej aplikacji swobodny dostęp do danych z akcelerometru. W skrócie, logi z akcelerometru to nie jest coś, co się jakoś specjalnie chroni. Strzeże się natomiast dostępu do “klawiatury” (ma do niej dostęp tylko aktywna aplikacja), co oznacza, że instalacja standardowego keyloggera na systemach mobilnych jest trudniejsza niż na Windows. Ale opracowany przez Hao Chen oraz Lian Cai atak typu side-channel nie jest standardowy. Polega na oszacowaniu miejsca na ekranie, w które palcem “stuknął” użytkownik. Dokładność pomiarów różni się w zależności od modelu telefonu (różne interwały odczytu danych z akcelerometru). Na dzień dzisiejszy badacze osiągają 71,5% skuteczność przy odczytach dla klawiatury numerycznej. Na potrzeby swojego eksperymentu stworzyli aplikację TouchLogger. Na koniec warto sobie uświadomić, że akcelerometry coraz częściej wbudowywane są także w laptopy. Co więcej, dostęp do danych z akcelerometrów można uzyskać poprzez JavaScript z przeglądarki internetowej… Co to oznacza? Na przykład możliwość “odczytania” wstukiwanego na stronie WWW numeru karty kredytowej… Macie pomysł jak można obronić się przed tym atakiem? My oczami wyobraźni już widzimy komunikaty smartphonowych aplikacji przy okienkach logowania: “aby bezpiecznie wpisać swoje hasło, skacz, kręć się, rób fikołki” ;) via koto ,Mr. Niebezpieczny