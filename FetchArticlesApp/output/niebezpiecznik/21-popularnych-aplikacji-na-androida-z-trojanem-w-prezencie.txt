Ktoś wpadł na interesujący sposób infekowania użytkowników telefonów z Androidem na pokładzie. Technika jest prosta: z Android Marketu wybiera się popularne, darmowe aplikacje, a następnie dodaje się do nich złośliwy kod i z powrotem umieszcza na Android Markecie. Efekt? 200 tysięcy pobrań zainfekowanych aplikacji i reakcja Google dopiero po 8 dniach. Exploit ukryty w aplikacjach na Androida Przykładem aplikacji, która została wykorzystana do infekowania użytkowników Androida jest Guitar Solo Lite, która w Android Markecie pojawiła się w zmodyfikowanej wersji pod nazwą Super Guitar Solo Zmodyfikowana wersja zawierała oprócz oryginalnej aplikacji także exploita rageagainstthecage (CVE-2010-EASY Android local root exploit (C) 2010 by 743C), który próbuje uzyskać prawa roota na telefonach z Androidem, a następnie dociąga więcej złośliwych aplikacji (już nie z Android Marketu) i wykrada numery IMEI i IMSI, wysyłając je na serwer atakującego. Developerzy narzekają na Google Developerzy zgłaszali problem z podrobionymi aplikacjiami do Google od przeszło tygodnia, każdym możliwym kanałem. Jednak dopiero po publikacji na Reddicie Google zareagowało i usunęło 21 aplikacji (chociaż niektórzy czytelnicy wskazują 35 kolejnych, które zostały nietknięte…) Developerzy z jednej strony cieszą się, że Android Market jest otwartą platformą, która pozwala im na natychmiastowe publikowanie aktualizacji swoich aplikacji, ale z drugiej strony zastanawiają się, czy Google nie powinno wprowadzić moderacji (lub szybciej reagować na zgłoszenia) — jak żartują, Reddit nie powinien być preferowanym kanałem obsługi klienta… I żeby nie było, że Apple ze swoim zamkniętym AppleStore jest “lepsze”, przypominamy, że jakiś czas temu przez proces weryfikacji prześlizgnęła się aplikacja “Latarka”, która miała ukrytą funkcję — pozwalała na włączenie tetheringu, uznawanego przez Apple za nielegalny. P.S. Komórki to wdzięczne ofiary. Ma je prawie każdy i prawie nikt, poza grupką pryszczersów, nie aktualizuje na nich firmware’u… ,igH