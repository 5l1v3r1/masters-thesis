STRATFOR w wyniku włamania został zmuszony do wyłączenia swoich serwerów. Atakujący wykradli 200 GB danych i upublicznili rzekomą listę “tajnych” klientów STRATFOR (m.in. agencji rządowych wielu państw). Wykradzino także 4 000 numerów kart kredytowych, które atakujący wykorzystali do wykonania dotacji na rzecz organizacji charytatywnych w wysokości 1 miliona dolarów. STRATFOR to amerykański think-tank, czyli coś na kształt instytutu badawczego składającego się z analityków oraz polityków. STRATFOR trudni się doradztwem w zakresie przewidywania “przyszłości” w dziedzinie szeroko pojętego bezpieczeństwa (raczej gospodarczego i geopolitycznego, a nie komputerowego). Publikują i sprzedają analizy przewidujące najbardziej prawdopodobne działania np. administracji Obamy lub liderów al-Qaedy. Atak na STRATFOR — co wykradziono? 24 grudnia, na IRC-owym kanale #antisec opublikowano linka do wykradzionej z serwerów STRATFOR listy rzekomych tajnych klientów think-tanka. Na liście znaleźć można firmy i instytucje takie jak Apple, U.S. Air Force. STRATFOR twierdzi jednak, że to nie lista tajnych klientów — a jedynie subskrybentów ich płatnego newslettera (takim subskrybentem może zostać każdy; STRATFOR udostępnia “dla mas” zarówno płatne jak i darmowe biuletyny i analizy). Można więc przypuszczać, że numery kart kredytowych, które wpadły w ręce atakujących, to karty, którymi opłacono subskrybcje. Atakujący pochwalili się, że wykorzystali je do wykonania dotacji na rzecz organizacji charytatywnych i część z subskrybentów STRATFOR-u potwierdziło, że ich rachunki zostały obciążone różnymi kwotami. Ale nie łudźmy się, pieniądze te nie dotrą do “biednych i potrzebujących”, po takim skandalu zapewne wszysci właściciele skradzionych kart kredytowych zostaną poinformowani o fraudzie i złożą reklamacje w swoich bankach. Medialnie, jest to więc “kolejna udana akcja Anonimowych”. Faktycznie, jest włamanie na serwer z płatną listą mailngową oraz wyciągnięcie z niego danych odbiorców i informacji o płatnościach. Błąd STRATFOR-u, że nie skorzystał z kryptograficznych metod zabezpieczania danych “wrażliwych” (numerów kart kredytowych, hasła były w md5). Realne zagrożenie jest jednak niewielkie. Atakujący dostali się nie do listy tajnych klientów, a do danych zwykłych subskrybentów, którym obciążyli karty kredytowe płatnościami, które i tak zostaną cofnięte. Czy to naprawdę byli Anonimowi? Nie. “Oficjalny” komunikat Anonimowych zdementował pogłoski, jakby to właśnie oni stali za atakiem na STRATFOR. Anonimowi jako źródło ataku wskazują “Sabu i jego załogę”, czyli ludzi powiązanych z ruchem LulzSec i AntiSec, których nazywają Ale rozumiemy, że mainstreamowe media muszą “podkręcać atmosferę”. Jak atak na jakąś stronę, to od razu żli hackerzy – najlepiej “Anonimowi”, jak celem ataku jest think tank to trzeba go ochrzcić mianem “wywiadowni” lub “prywatnej agencji wywiadu“. Ostatnio Fakt z przechwyconego przez Iran drone’a zrobił “superzabójcę z USA” :-) ,Piotr Konieczny