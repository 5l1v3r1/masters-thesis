Żona szukała w internecie szybkowaru, a mąż w tym samym czasie szukał plecaka. Po kilku dniach odwiedziła ich jednostka antyterrorystyczna. Skąd wiedzieli, co Państwo Catalano wpisywali w Google? W kontekście zapewnień NSA, że agencja nie szpieguje obywateli USA, zapytania małżeństwa (oboje są obywatelami USA) nie mogły wszakże wyskoczyć na radarze PRISM-u lub XKEYSCORE’a. No chyba że… któreś z małżonków jest powiązane z co najmniej dwoma terrorystami i w ten sposób znalazło się na watch-liście NSA (agencja może bowiem w takim wypadku inwigilować znajomych terrorystów i znajomych znajomych terrorystów). Antyterroryści w rozmowie z małżeństwem wyznali, że podobno takie naloty robią ok. 100 razy w tygodniu. 99 z nich nie przynosi żadnych skutków. Interwencja jednak zaowocowała przesłuchaniem. Pytano m.in. czy małżeństwo kiedykolwiek wyszukiwało w internecie jak zrobić bombę z szybkowaru. Małżeństwo dowcipnie odpowiedziało takim samym pytaniem w stronę antyterrorystów — dwóch z nich wyznało, że tak, kiedyś z ciekawości googlali za szybkowarowymi bombami… Warto tu zauważyć, że Google wcale nie musiało udostępniać żadnych danych służbom. Jeśli służby są wpięte do punktu wymiany ruchu, a małżeństwo nie łączyło się z Google po HTTPS, ich zapytania o szybkowar i plecak były przesyłane jawnym tekstem, a zatem mogły zostać swobodnie wyłapane przez któryś z “collectorów” NSA. Na wszelki wypadek, nie klikajcie tutaj. Aktualizacja 1:45 I mamy wyjaśnienie zagadki. Policja ujawniła, że informacje na temat podejrzanych zapytań otrzymała od byłego pracodawcy męża, Speco Technologies. Obie frazy miały zostać wpisane na jego firmowym komputerze. Firmowe komputery są monitorowane — to żadna nowość. Interesujące jest natomiast to, że Speco monitoruje sprzęt użyczony swoim pracownikom nawet pod kątem wpisywanych w internecie fraz… ,Piotr Konieczny