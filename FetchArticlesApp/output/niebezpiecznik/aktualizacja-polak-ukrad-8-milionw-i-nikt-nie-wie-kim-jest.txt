O ciekawej historii informuje TVN24. W Swarzędzu konwojent gotówki odjechał w siną dal, kiedy dwójka jego kolegów wyszła z furgonetki do banku. Policja szacuje, że w samochodzie znajdowało się wtedy prawie 8 milionów złotych. Co ciekawe, nikt nie wie kim jest złodziej, ponieważ przez rok pracował pod fałszywym nazwiskiem (poza sfałszowaniem dowodu, podrobił też oświadczenie o niekaraloności i pozwolenie z Policji na broń). Do skoku musiał się więc nieźle przygotowywać i chyba co nieco wie o pracy śledczych, ponieważ porzucony samochód został odpowiednio wyczyszczony z wszelkich śladów (oblany odpowiednią substancją), a w trakcie ucieczki uruchomił zagłuszacz GPS-u. Także broda wskazuje na to, że złodziej mógł rozważać szybką zmianę wizerunku. Jedyna nadzieja w trackerach w kasetach z pieniędzmi (o ile takie istniały) lub w posługiwaniu się przez zbiega tym samym co przed “skokiem” telefonem lub kartą SIM. Ten incydent bije rekord innego konwojenta firmy Solid Security z Wrocławia, o którym wspominaliśmy 5 lat temu, a który na fałszywą legitymację pobrał 5 milionów, podjeżdżając wcześniej pod sortownie odpowiednio oklejonym samochodem. P.S. Dziwne, że firma ochroniarska nie robi background-checków na zatrudnianych pracownikach. Może ryzyko takiego incydentu jaki miał miejsce zostało scedowane na ubezpieczyciela w tym zakresie? Aktualizacja 8.8.2015 Policjanci pomylili się i …zatrzymali w tej sprawie złą osobę. Szokujący opis zatrzymania znajdziecie w relacji Ekspresu Ilustrowanego. Mężczyznę zatrzymano pod Łodzią i 3 godziny transportowano do Poznania. Po 9 godzinach przesłuchania spędził noc w areszcie i kolejnego dnia został wypuszczony. Policjanci zaoferowali mu podrzucenie na dworzec kolejowy… Ciekawe jak policja wpadła na trop pana Jarosława, skoro 25 lipca jeszcze media nie wiedziały o sprawie, a więc raczej nikt z sąsiadów nie doniósł na p. Jarosława. Obwiamy się, że teraz żaden hipster z brodą nie może się czuć bezpieczny… PS. Anonimowy czytelnik podesłał nam to: ,Mr. Niebezpieczny