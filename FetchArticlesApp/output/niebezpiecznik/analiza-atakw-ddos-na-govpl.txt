Rządowy CERT opublikował wyciąg z analizy ataków na strony rządowe. Analiza ataków DDoS na polskie strony rządowe PDF zawierający analizę ataków przeprowadzonych w końcówce stycznia na rządowe strony internetowe można pobrać ze stron rządowego CERT-u. W raporcie zapoznamy się przede wszystkim z analizą konfiguracji narzędzi LOIC i HOIC wykorzystanych do ataków DDoS. Jest również wzmianka dotycząca narzędzia hping i ataków SYN flood. CERT zauważa, że większość ataków pochodziło z Polski (co kolejny raz podważa sens “wycinania TOR-a” na serwerach rządowych). Opublikowane fragmenty nie wspominają o innych atakach, które towarzyszyły DDoS-om (czyli m.in. SQL injection i konsekwencjach w postaci deface’ów stron MON, strony premiera i Radosława Sikorskiego). Więcej o samych atakach na polskie serwery rządowe, bedących głównie protestami przeciw podpisaniu ACTA pisaliśmy pod tagiem ACTA. To ile osób “atakowało” serwery? Do poniższych wyliczeń należy podchodzić z dystansem. Dopóki CERT nie opublikuje dokładnej charakterystyki ruchu, nie wiemy co dokładnie oznacza “żądanie HTTP”, czy 2MB POST na pamięciożerny zasób, czy standardowy GET do obrazka po wejściu na główną stronę. Żądanie żądaniu nierówne — poniższe obliczenia zakładają “normalny” ruch (ruch generowany przez przeglądarkę), a nie ruch złośliwy, pamięciożerny. Zastanówmy się ile osób wystarczyło aby “położyć” serwery rządowe. CERT zawarł na swoim wykresie tylko żądania HTTP, które przeszły przez “filtry” i dosięgnęły rządowych serwerów WWW — zakładam więc, że chodzi o dozwolony ruch. W szczytowym momencie (22/23 stycznia) odnotowano 5 000 żądań HTTP na minutę. To daje średnio 83 żądań HTTP na sekundę. Strona sejmu podczas jednej wizyty ładuje aż 25 “zasobów” ze swojej domeny (2 od Gemiusa). Krótko mówiąc, ruch w szczytowym momencie ataku, można porównać do wejścia na stronę sejmu ok. 4 osób (wizyt) na sekundę (5000/60/25=~4). Ale przecież strona sejmu była niedostępna nie tylko w trakcie tego piku… Jeśli rozpatrzyć ruch poza “pikiem” i założyć, ze utrzymywał się on na poziomie 3 000 żądań na minutę (zawyżony), to otrzymamy 2 osoby/wizyty na sekundę (na marginesie, normalna “oglądalność” dla serwera Niebezpiecznika to ok. 5 osób/wizyt na sekundę). Powyższe wyliczenia pokazują, że rządowe webserwery nie były zbyt wydajne a strona WWW sejmu do “zoptymalizowanych” nie należy… Tak nieprawdopodobnie niska liczba żądań HTTP rozkładająca webserwer może jednak wskazywać, że oprócz ruchu HTTP webserwer obrywał także innymi pakietami (tej kwestii jednak raport CERT-u nie porusza). I zgoda, strony WWW to nie są krytyczne rządowe zasoby, ale na pewno warto zastanowić się, czy dostępność rządowych informacji nie powinna stać wyższym poziomie. CDN-y w dzisiejszych czasach to nie taki znowu wielki koszt… Dodatkowo, część z dokumentów (jak np. cieszące się popularnością w ostatnich dniach odtajnione dokumenty przedstawiające stanowisko negocjacyjne Polski w sprawie ACTA) można by nawet udostępniać za pomocą tak znienawidzonego przez zwolenników ACTA torrenta czy innej sieci P2P — to odrobinę odciążyłoby rządową infrastrukturę. Sieci P2P nie służą tylko do wymiany “pirackiego” oprogramowania… Dziś kolejne manifestacje, nie tylko w Polsce Dziś odbywa się kolejna fala manifestacji przeciw ACTA w kilkudziesięciu miastach świata. Tutaj szczegółowy rozkład. A tutaj protest song projektu Klej Nuty: Aktualizacja 20:00 Wygląda na to, że raport został usunięty ze stron CERT-u. Wysłaliśmy zapytanie do rzecznika CERT, dlaczego usunięto raport — poinformujemy Was o odpowiedzi. Aktualizacja 13.02.2012; 22:40 Raport powrócił. Zmiany niewielkie, ale istotne. Teraz wykresy (ciągle te same) zostały wyrażone nie w żądaniach HTTP, a w “odwiedzinach”. Termin odwiedziny nie został jednak wyjaśniony. Z w/w obliczeń należy wiec usunąć “dzielenie przez 25”. ,Piotr Konieczny