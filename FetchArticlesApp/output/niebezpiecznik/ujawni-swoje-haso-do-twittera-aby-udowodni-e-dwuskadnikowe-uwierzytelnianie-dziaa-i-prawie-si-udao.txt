Jeden z dziennikarzy Wall Street Journal, Christopher Mims, ujawnił swoje hasło do Twittera. W ten sposób chciał pokazać, że dwuskładnikowe uwierzytelnianie działa i jest doskonałym zabezpieczeniem przed nieuprawnionym dostępem do konta pomimo wycieku lub kradzieży hasła. Eksperyment po części się udał — co prawda do konta dziennikarza nikt się nie dostał, ale pojawiły się inne problemy… Do konta dostać się nie mogą ale… Oczywiście po opublikowaniu hasła na łamach tak poczytnej gazety, wielu internautów chciało spróbować szczęścia w dostępie do konta dziennikarza. A ponieważ wprowadzenie loginu i hasła przez każdego ciekawskiego powodowało wysłanie SMS-a z kodem dostępu, Christopher bardzo szybko został zbombardowany SMS-ami od Twittera (podobno dostawał ok. 2 wiadomości na minutę). Dziennikarz zreflektował się jednak i przestawił sposób dostarczania “drugiego składnika” poprzez SMS na jego lokalne generowanie na telefonie w obrębie aplikacji Twittera (które nota bene jest bardzo ciekawie realizowane — pisaliśmy o tym w tym artykule). Wielokrotnie podkreślaliśmy, że generowanie drugiego składnika lokalnie, na telefonie jest lepsze niż otrzymywanie go SMS-em. Po pierwsze: SMS-y nie zawsze przychodzą (np. jeśli ktoś pracuje w piwnicy, gdzie zasięg jest słaby, albo przebywa na wakacjach i jego telefon jest w roamingu). Po drugie: SMS-y można podsłuchać, zarówno na poziomie operatora GSM (służby) jak i wykonując atak MITM (każdy, kto dysponuje IMSI Catcherem). Aby uzyskać token z lokalnej aplikacji na telefonie, trzeba nie tylko mieć do niego dostęp fizyczny, ale również znać hasło blokady, bo w większości modeli telefonów, dopiero jego wprowadzenie rozszyfruje dysk w smartphonie i zapewni atakującemu dostęp do aplikacji. SMS-y już nie bombardują, ale… Problem w tym, że nawet po przejściu na generowanie kodu poprzez aplikację — Twitter podczas logowania dawał możliwość “awaryjnego” wysłania kodu SMS-em. Kliknięcie na tę opcję …ujawniało numer telefonu Christophera. Nastąpił więc niespodziewany wyciek danych. Tu oczywiście winę po części ponosi także Twitter — nie ma bowiem uzasadnienia, aby w pełni publikować numer telefonu — większość usług udostępnia jedynie początek i końcówkę numeru, aby przypomnieć tym użytkownikom, którzy dysponują kilkoma numerami, na który z telefonów powinni rzucić okiem. Na usprawiedliwienie Twittera dodać jednak można, że Twitter nie pokazuje numerów telefonów wszystkim, a jedynie tym, którzy znają hasło do konta, do którego numer jest przypięty…. Eksperyment nieudany? Publikując swoje hasło, Christopher udowodnił, że przejęcie konta bez kontroli nad jego telefonem nie jest możliwe. Na pewno jest to spora ulga dla tych, którzy przypadkiem ujawnili swoje hasło… m.in. premier Donald Tusk lub książe William. i organizatorzy tegorocznego mundialu ;) Eksperyment Christopera ukazał jednak coś jeszcze. Okazuje się, że atakujący mający samo hasło coś jednak może ugrać — pozyska bowiem informację na temat numeru telefonu i może uprzykrzyć życie jego właścicielowi, przeprowadzając atak typu Denial of Service, a dokładnie SMS bombing. I choć czytelnikom Christophera nie udało się włamać na jego konto, to przypomnijmy, że dwuskładnikowe uwierzytelnienie nie raz zostało już ominięte — albo na skutek błędów w jego implementacji, jak to było w przypadku PayPala, Apple oraz GMaila (nawet dwukrotnie) albo przy pomocy ataków socjotechnicznych mających na celu resetowanie haseł, co pięknie zobrazował atak na innego dziennikarza, Mata Honana z Wired, któremu nastolatek włamał się na konta na Twittterze, Amazonie i Apple, oraz zdalnie skasował dane z laptopa i telefonu. Historia zna więcej szaleńców… Na koniec przypomnijmy, że “szaleńców” którzy publikowali w internecie swoje dane, twierdząc, że do niczego nikomu się nie przydadzą było więcej. Jak informuje Forbes, prym wiedzie Clarkson, który opublikował szczegóły swojego rachunku bankowego (a dokładnie jego numer)…i stracił pieniądze (atakujący ustanowił polecenie zapłaty przez infolinię). Historia pamięta także szefa firmy chroniącej tożsamość w internecie, który po opublikowaniu swojego numeru socjalnego (chronionego przy pomocy sprzedawanej przez jego firmę usługi) stracił swoją tożsamość aż 13 razy…. O tym, że w Polsce też jest pełno osób chętnie dzielących się swoimi danymi pisaliśmy w tekście Instagram pełen zdjęć dowodów osobistych, praw jazdy i kart płatniczych. To, do czego te częściowe dane mogą posłużyć opisaliśmy z kolei w artylule pt. “Jak zostać słupem?” — chociaż szczególnie godny uwagi jest numer z przejmowaniem czyjejś emerytury. PS. Pozostaje jeszcze kwestia tego, jak “bardzo skomplikowane” było hasło, które dziennikarz ujawnił. Miejmy nadzieję, że zmienił je na takie tuż przed publikacją artykułu… ,igH