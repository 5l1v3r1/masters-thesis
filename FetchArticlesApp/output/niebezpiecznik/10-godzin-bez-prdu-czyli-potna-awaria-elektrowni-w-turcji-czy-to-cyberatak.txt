O tym jak bardzo jesteśmy dziś uzależnieni od prądu nie trzeba nikogo przekonywać. Starsze pokolenia naszych czytelników co prawda będą jeszcze pamiętać wieczory spędzane przy świecach po “awarii” prądu, ale od lat 90-tych, dzięki modernizacjom elektrowni i bardziej zaawansowanym technologiom problemów w dostawie prądu jest coraz mniej. Czy jako ludzkość jesteśmy w stanie poradzić sobie z nagłym brakiem elektryczności? Blackout w Turcji Temat bezpieczeństwa tzw. infrastruktury krytycznej, do której należą m.in. elektrownie, coraz częściej pojawia się w mediach. O tym jak łatwo naruszyć stabilność systemów, na których polegają miliony obywateli przypominamy sobie zazwyczaj dopiero podczas tzw. blackoutów, czyli masowych, długotrwałych przerw w dostawie prądu. Ostatnio światła zgasły 31 marca w Turcji. Stanęły windy i metro w Stambule. Przestała działać kolej i sygnalizacja na skrzyżowaniach. Awaria trwała 10 godzin i objęła 40 prowincji, a premier Turcji nie wykluczył “cyberataku” jako powodów braku prądu. Wątek ataku hackerskiego podtrzymał także Minister ds. Energetyki, który zasugerował, że elektrownie w Turcji przestały działać bo do wymiany informacji między sobą wykorzystują publiczne łącza internetowe, a te są podatne na “zdeszyfrowanie komunikacji” (cokolwiek to znaczy). Sytuację ostudziła opublikowana dzień po blackoucie depesza Reutersa. Podano w niej, że przyczyną awarii nie był cyberatak. Warto tu jednak przypomnieć, że to samo tureckie władze mówiły kilka lat temu o wybuchu ropociągu BTC (Baku-Tbilisi-Ceyhan), który łączył Azerbejdżan z Morzem Śródziemnym z pominięciem Rosji — a jak się niedawno okazało: Wybuch ropociągu w Turcji w 2008 to jednak był “cyberatak” Mało tego — wszystko wskazuje na to, że był to jeden z pierwszych cyberataków na infrastrukturę krytyczną na świecie! Spustoszenie wykonane w Irańskiej elektrowni atomowej przez amerykańsko-izraelskie złośliwe oprogramowanie o nazwie Stuxnet nastąpiło dopiero w 2010 roku, czyli 2 lata później. Pochylmy się więc przez chwilę nad atakiem na ropociąg BTC, bo choć jego historia nie jest tak znana jak losy Stuxneta, to jest niesamowicie ciekawa. Przede wszystkim dlatego, że ropociąg budowano z myślą o bezpieczeństwie, a to właśnie przez dziurę w mechanizmach bezpieczeństwa atakujący dostali się do sieci kontrolnej ropociągu i modyfikując jego parametry spowodowali wybuch. Jak zhackowano ropociąg w Turcji? Wybuch ropociągu BTC nastąpił 6 sierpnia 2008 roku o godzinie 23 obok miasta Erzincan. Fala uderzeniowa była odczuwalna w promieniu półtora kilometra. Obsługa rurociągu dowiedziała się jednak o tym fakcie dopiero po 40 minutach, poinformowana przez jednego ze strażników, który na własne oczy obserwował pożar. Ani przed, ani po wybuchu nie zadziałał żaden z systemów bezpieczeństwa, choć rurociąg był nimi naszpikowany. Na każdym kilometrze ropociągu znajdowały się nie tylko kamery monitoringu, ale również czujniki ciśnienia przepływu ropy i alarmy przeciwpożarowe. Odczytywane przez nie parametry przekazywane były na bieżąco do centrali za pomocą sieci bezprzewodowej oraz — w razie problemów z komunikacją — przez awaryjne połączenie satelitarne. Dlaczego więc centrala ropociągu nie odebrała ani jednego niepokojącego odczytu z odcinka stacji 30-tej, na którym nastąpił wybuch? Grupa mężczyzn z laptopami w strojach sił specjalnych Analiza incydentu wykazała, że ktoś zmodyfikował komputer odpowiedzialny za zbieranie danych diagnostycznych. Najprawdopodobniej atakujący zagłuszyli też łączność satelitarną za pomocą jammerów, co tłumaczyłoby, dlaczego czujniki nie przesłały odczytanych przez siebie parametrów alternatywnym kanałem komunikacyjnym. Na niewiele zdały się też nagrania z kamer monitoringu — jak się okazało, z dysków rejestratorów ktoś skasował najbardziej interesujące 60 godzin nagrań. Na szczęście jedna z kamer nagrywająca obraz w podczerwieni była podpięta do osobnej sieci, i być może dlatego jej dysku atakujący nie dali rady wyczyścić. Dzięki nagraniu wiemy, że na kilka dni przed wybuchem, wzdłuż ropociągu przechadzała się dwójka mężczyzn ubranych w mundury, jakich używają służby specjalne. W ręku trzymali laptopy… W tym samym czasie — jak wynika z korelacji logów pochodzących z systemów komputerowych ropociągu — ktoś skanował infrastrukturę teleinformatyczną ropociągu. Próbowano wykonywać ataki i jeden z nich się udał. Punktem wejścia okazało się oprogramowanie wykorzystywane przez kamery monitoringu do komunikacji. Atakujący, po uzyskaniu dostępu do sieci w której pracowały kamery, przedostali się do sieci wewnętrznej ropociągu a następnie zainstalowali backdoora na jednym z komputerów pracujących pod kontrolą systemu Windows. Stamtąd udało im się przejąć kontrolery poszczególnych zaworów i manipulując wartościami odpowiadającymi za ciśnienie na danych odcinkach ropociągu spowodować wyciek i eksplozję. W wyniku pożaru, BP straciło 30 000 baryłek ropy, a firma oszacowała straty na 5 milionów dolarów dziennie. Sam Azerbejdżan miał w wyniku prawie 20-dniowego przestoju w pracy ropociągu stracić ponad miliard dolarów. Wybuch ropociągu BTC nastąpił 6 sierpnia 2008 roku, a 3 dni później zaczęła się wojna Rosji z Gruzją. Celem jednego z pierwszych bombardowań był rurociąg BTC biegnący obok miasta Rustavi. Bomby jednak spudłowały. Do ataku na rurociąg przyznała się partia PKK (Partia Pracujących Kurdystanu), ale mało kto przypuszcza, aby Kurdowie byli w stanie samodzielnie przeprowadzić tego typu operację. Życie po “blackoucie” Zarówno atak na elektrownię atomową w Natanz w Iranie przy użyciu Stuxneta, jak i wybuch ropociągu BTC oraz kilkanaście innych incydentów dotyczących infrastruktury krytycznej zostało opisanych w książce Countdown to Zeroday, której lekturę polecam, zwłaszcza, że jest w niej drobny polski akcent. Natomiast fanom klimatów “post-apo”, którzy zastanawiają się jak może wyglądać życie bez prądu, do gustu powinien także przypaść pseudodokumentalny film Britain Blackout 2013 produkcji National Geographics: oraz bardziej hollywódzka wersja dotycząca Ameryki: Przy okazji, jest też fabularny miniserial poświęcony tej tematyce — tytuł: Blackout. Nie tylko infrastruktura krytyczna jest narażona na ataki Blackout na masową skalę można wywołać nie tylko poprzez atak na elektrownię. Ciekawym wektorem ataku są inteligentne liczniki prądu, które powoli pojawiają się w coraz większej liczbie domów. Atakom na inteligentne liczniki poświęcony jednak będzie osobny post — do czasu jego publikacji polecam zapoznać się z resztą postapokaliptycznych filmów, takich jak The Walking Dead, Jericho, I’m a Legend, The Road oraz serię 28 dni później i 28 tygodni później. ,Piotr Konieczny