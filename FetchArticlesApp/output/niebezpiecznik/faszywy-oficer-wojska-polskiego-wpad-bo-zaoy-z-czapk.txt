Opisywaliśmy już na naszych łamach Amerykanina, który skutecznie podszywał się pod pilota samolotu pasażerskiego (i 13 lat latał z pasażerami) — jak jednak informuje nas czytelnik kez87, Polacy też są nieźli w zabawie w przebierańców. Oto historia fałszywego majora, który — żeby było zabawniej, po latach skutecznego podszywania się, wpadł przez złą czapkę. Spełniał marzenie z dzieciństwa… O sprawie fałszywego oficera Wojska Polskiego informuje TVP. Marek P. 60-latek z Podhala, przez lata pojawiał się na oficjalnych uroczystościach państwowych i nawet dostał medal z rąk posła Edwarda Siarki! Odznaczenie przyznano awansem za obietnicę pomocy Ochotniczej Straży Pożarnej. Mundur wojskowy, a w zasadzie kilka mundurów, kupił przez internet. Odwiedzał w nim jednostki straży pożarnej, Wojska Polskiego i podawał się za majora, który ma znajomości w Warszawie. Proponował załatwienie różnych interesów — od pracy w kompanii honorowej po tańszy sprzęt. W zamian brał łapówki. Kwoty jednak nie były wielkie — bo jak mówi rzecznik prasowy Komendanta Wojewódzkiego Policji w Krakowie, która zatrzymała fałszywego majora — nie chodził o zysk, a o spełnienie marzenia z dzieciństwa, którym była służba w wojsku. Policjanci podczas przeszukania mieszkania oszusta znaleźli także atrapę broni palnej, odznaczenia, ordery, odznaki, legitymacje służbowe oraz różnego rodzaju mundury. Major wpadł, bo na jedną z uroczystości założył czapkę o niewłaściwym wzorze. To wzbudziło podejrzenie prawdziwych oficerów. Materiał Wiadomości znajdziecie tutaj. ,igH