Znów loginy i hasła użytkowników popularnej “chmury” krążą po sieci. Ale tym razem nie pochodzą one z włamania do serwerów Dropbox. Na razie ujawniono kilkaset haseł, stopniowo pojawiają się kolejne Na Pastebin można znaleźć co najmniej 3 wrzutki z loginami i hasłami 700 użytkowników, ale publikująca je osoba, twierdzi że ma dane aż 7 milionów użytkowników Dropbox. Nie wiadomo, czy to prawda, czy jedynie podsycanie atmosfery w celu wyciągnięcia haraczu, bo… atakujący obiecuje opublikować wszystkie hasła, ale stawia warunek — musi otrzymać wpłatę kilku Bitcoinów na rachunek: 1Fw7QqUgzbns7yWHH32UnmMxmMMwu6MC6h (jak widać, za dużo póki co nie uzbierał). Internauci potwierdzili, że publikowane na Pastebin dane są poprawne i można dzięki nim przejąć kontrolę nad plikami użytkowników Dropbox. Pracownicy Dropbox też zdają się trzymać rękę na pulsie bo w kilka chwil po publikacji nowych danych wymuszają masowy reset haseł na kontach, które padły ofiarą. Skąd wyciekły hasła? Nie wiadomo… Dropbox twierdzi, że hasła nie pochodzą z włamania na ich serwery, a z włamań na serwery firm trzecich. Nie wiadomo, czy chodzi o usługę, która integrując się z Dropboksem prosiła użytkownika o podanie jego hasła do Dropboksa a następnie przechowywała to hasło, czy może sytuacja bardziej przypomina niedawny “wyciek 5 milionów haseł do GMaila”, za którym tak naprawdę kryło się wiele włamań do baz danych wielu serwisów i jedynie weryfikacja, czy podane przez kogoś hasło do zhackowanego serwisu pasuje także do podanego adresu e-mail (o ile e-mail był na GMailu). Mam Dropbox — co robić, jak żyć? Z wyżej opisanego powodu przypominamy wszystkim użytkownikom, aby nigdy nie stosowali tego samego hasła do więcej niż 1 usługi. Dodatkowo w przypadku Dropboksa można włączyć dwuskładnikowe uwierzytelnienie. Dzięki temu atakujący, pomimo poznania hasła, nie będzie w stanie uzyskać dostępu do plików (nie odczyta kodu z telefonu). Na marginesie, warto też przypomnieć standardową maksymę dotyczącą umieszczania swoich prywatnych danych w internecie na wszelkiego rodzaju dyskach/chmurach: Traktuj wszystkie informacje wgrywane do internetu jako publicznie dostępne. Dla każdego. Na zawsze. Podsumowując: jeśli masz konto na Dropbox, zmień hasło (na wszelki wypadek) i włącz dwuskładnikowe uwierzytelnienie (jeśli jeszcze go nie masz). Akcje te przeprowadź zwłaszcza, jeśli hasło do Dropbox użyłeś także w innym miejscu. PS. Przy okazji, jeśli pamiętacie potężny wyciek haseł z Adobe, to właśnie powstała …gra komputerowa na jego podstawie :) ,igH