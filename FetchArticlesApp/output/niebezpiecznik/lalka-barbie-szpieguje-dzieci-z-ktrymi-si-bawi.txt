Dziś praktycznie wszystko jest podpięte do internetu — zabawki dla dzieci też. Poznajcie lakę Barbie, która oprócz ładnej fryzury i wpędzającej dzieci w kompleksy supersylwetki została wyposażona w mikrofon, interfejs Wi-Fi oraz …połączenie z chmurą. Zgadnijcie, dlaczego? Po co lalce Wi-Fi i mikrofon? Najnowszy model lalki Barbie, który właśnie pokazano na targach zabawek i który ma trafić na półki przed świętami, łamie stereotyp lalki jako głupiej zabawki. Barbi jest już inteligentna. Nie tylko można ją podłączyć do internetu, ale także za sprawą wbudowanej w lalkę funkcji rozpoznawania mowy, Barbie jest w stanie dobrać pasujący do sytuacji żart lub rzucić ciętą ripostą. Proces rozpoznawania mowy wygląda tak: dziecko naciska klamrę na pasku Barbie i lalka zadaje mu pytanie oraz nagrywa jego odpowiedź. słowa dziecka są wysyłane do serwerów producenta, gdzie następuje proces rozpoznawania mowy. Jeśli liczyliście na to, iż głos dziecka nie jest szyfrowany w transporcie do chmury, to musimy Was rozczarować — Barbie jest inteligentniejsza od telewizorów Samsunga (por. Uważaj na to co mówisz w salonie przed telewizorem). po analizie słów dziecka, do Barbie wraca komenda wskazująca którą z przechowywanych w pamięci lalki odpowiedzi odtworzyć, aby zgodnie z kontekstem kontynuować rozmowę. Całość brzmi niewinnie, ale… dobrze wiemy jakie ryzyka niesie za sobą rozpoznawanie mowy w chmurze — por. Wszystko co mówisz do telefonu jest nagrywane i ten gość tego słucha całymi dniami. Szpiegolalka Barbie Pierwszy zarzut, jaki Mattelowi (producentowi lalki) stawiają obrońcy prywatności dotyczy możliwości szpiegowania dzieci przez rodziców. Otóż Barbie udostępnia rodzicom możliwość monitorowania tego, o czym z lalką rozmawiają ich dzieci. Barbie można skonfigurować tak, aby regularne wysyłała raporty podsumowujące rozmowy z dzieckiem wprost na skrzynkę e-mail rodziców. Obrońcy prywatności zauważają też, że nagrania tego o czym z lalką rozmawiają dzieci, zgodnie z polityką prywatności Barbie, są na stałe przechowywane w chmurze w celu “udoskonalenia mechanizmu rozpoznawania mowy”. Niektórzy podejrzewają jednak, że poza doszlifowywaniem algorytmów antysepleniowych, producent może czerpać cenną wiedzę z rozmów Barbie z dziećmi. W końcu, przebywając sam na sam z Barbie, dzieci nie mają świadomości że ktoś jeszcze może je słyszeć i często dzielą się z Barbie swoimi sekretami, traktując lalkę jako zaufaną przyjaciółkę. Problem jest tym większy, że Barbula-szpiegula zadaje dość interesujące (zwłaszcza pod kątem marketingu) pytania. Chce m.in. wiedzieć czym interesuje się dziecko i jego rodzina, jakie są ich lubione miejsca, potrawy, zajęcia itp. Obrońcy prywatności boją się więc, że pozyskanie tego typu danych przez producenta może służyć do nieetycznego marketingu nie tylko swoich produktów ale i usług powiązanych firm. Czarny scenariusz wyobrażamy sobie tak: brzdąc żali się Barbie, że mama zarysowała samochód w drodze do przedszkola, a chwilę później tata dostaje SMS-a od warsztatu samochodowego z rabatem 5% na usługi lakiernicze. Producent lalki oczywiście odpiera zarzuty i wskazuje, że do rozpoznawania mowy wykorzystuje technologię zewnętrznego podmiotu — startupu ToyTalk. Ten z kolei przysięga, że nikomu nie udostępnia zbieranych przez siebie danych. Ale po wielokrotnych wpadkach różnych chmur, wiemy, że czasem pomimo dobrych intencji ich właścicieli, dane mimo wszystko wyciekają… (por. Wyciek nagich zdjęć 101 modelek i aktorek). Przyszłość inteligentnych zabawek Czyżby do przekazywanej swoim dzieciom rady “nie rozmawiaj z obcymi” rodzice będą teraz musieli dorzucać “i nie mów Barbi, gdzie pracujemy, ile zarabiamy oraz czym się interesujemy“? Dobrze, że w sprzedaży wciąż jeszcze są nieinteligentne zabawki: Swoją drogą, to ciekawe czy niebawem usłyszymy o tym, że ktoś włamał się na podłączoną do internetu lalkę Barbie i albo zdalnie aktywował jej mikrofon w celu podsłuchu dziecka albo złośliwie opowiedział dziecku zbereźny żart. A ponieważ firmware Barbie producent może zdalnie aktualizować, to nie wykluczone że procedura jest podatna na atak MITM. To zaś stwarza ryzyko, że ktoś kiedyś wypchnie do lalek update, który podmieni słodki głos Barbie na growlującego diabła… ,igH