Poważna dziura we wszystkich wersjach Windowsa została właśnie ujawniona w ramach tzw. Patch Tuesday. Łatka jest już dostępna i powinna być jak najszybciej zaaplikowana, ponieważ w internecie już trwa (na masową skalę) poszukiwanie podatnych na ten atak Windowsów. Prawie jak Heartbleed z Shellshockiem (MS14-066) Dziura znajduje się w komponencie schannel odpowiedzialnym za zestawianie bezpiecznych, szyfrowanych połączeń. Podatność oznaczono jako MS14-066. Atak umożliwia błędne filtrowanie pakietów, którego nadużycie przy pomocy odpowiednio skonstruowanego pakietu pozwala atakującemu na wykonanie dowolnego (czyt. złośliwego) kodu na systemie Windows będącym celem ataku. A celem mogą być zarówno wersje serwerowe Windows jak i wersje klienckie, o ile również są wykorzystywane do przyjmowania szyfrowanych połączeń (tj. posiadają zainstalowane oprogramowanie nasłuchujące na portach TCP; np. serwer FTP lub WWW). Podatność w Windowsach wpisuje się w czarne pasmo ujawnionych w tym roku poważnych błędów w innych stosach TLS-owych (por. Apple’owski goto fail i Linuksowy Heartbleed). Na dziurę w Windowsie nie ma “objeścia” — uratuje Was tylko instalacja poprawki. W internecie już rozpoczęto skany maszyn windowsowych w poszukiwaniu tych podatnych na atak. Ciekawe, czy Microsoft wypuści poprawkę na ten błąd dla Windows XP — jeśli nie, będzie to oznaczać, że te z Windowsów XP, które posiadają oprogramowanie serwerowe, pozostaną dziurawe… PS. Opis pozostałych załatanych przez Microsoft dziur w ramach “łatkowego wtorku” znajdziecie tutaj. A przy okazji warto rzucić okiem na poprawki Adobe, które załatało właśnie 18 dziur we Flashu i Adobe AIR. Aktualizacja 20:00 Bardzo ciekawe spojrzenie na ten problem pojawiło się na Pastebinie (podesłał Krzysiek). ,igH