Kilka dni temu informowaliśmy o potężnym wycieku haseł z serwisu LinkedIn. Dziś prezentujemy infografikę, która powstała na bazie złamanych haseł. Jakie słowo będące składową hasła jest najpopularniejsze wśród użytkowników LinkedIn? Infografika opiera się na próbce 165 000 hashy: niestety nie wiadomo kto je łamał, ani jak, ale warto zauważyć, że w momencie publikacji naszego artykułu, użytkownikcy rosyjskiego forum złamali już ponad 300 000 hashy, a w opublikowanym przez włamywaczy pliku znajdują się tylko unikalne hashe — stąd wszystkei statystyki mogą jedynie dotyczyć popularności słów składających się na hasła… Pomimo to, iż zdajemy sobie sprawę, że w/w grafika jest materiałem PR-owym Rapid7, uznaliśmy że i tak warto ją umieścić — jakiś pogląd na dobór haseł przez użytkowników LinkedIn ona mimo wszystko daje, aczkolwiek 165 000 w stosunku do 6.5 miliona to jedynie 2% wyciekniętych hashy… Gdyby ktoś miał ciekawsze, obszerniejsze statystyki tej bazy, to zachęcamy do podesłania wyników. Powyższą, dość niechlujnie przygotowaną statystykę, warto zestawić z najpopularniejszymi polskimi hasłami. Na pierwszym marginesie przypominamy, że osoby, które wykradły bazę LinkedIn najprawdopodobniej są również odpowiedzialne za kradzież bazy serwisu LastFM. Na drugim marginesie informujemy, że zarówno hashcat jak i John the ripper, czyli programy do łamania hashy, po wycieku bazy z LinkedIn wypuściły patche, które są w stanie poradzić sobie z ok. 3,5 mln hashy, które w wyciekniętej bazie zaczynają się od “00000” (tzw. masked hash). Nie ujawniaj swoich haseł online Wkrótce po wycieku haseł powstało kilka serwisów na których można było wpisać swoje hasło do LinkedIn w celu sprawdzenia, czy znajduje się ono na opublikowanej przez włamywaczy liście. Przestrzegamy przed ujawnianiem swoich haseł komukolwiek. Jeśli wasze hasło nie wyciekło, wpisując je na przypadkowej stronie sprawiacie, że właśnie wycieka. Pamiętajcie — hasła są jak majtki! Zdecydowanie lepszym podejściem w tego typu przypadkach jest założenie, że wasze hasło z LinkedIn zostało wykradzione i złamane …i jak najszybsza jego zmiana na inne. Aktualizacja 18:10 Stefan w komentarzach podrzucił dokładniejszą analizę haseł LinkedIn, opierającą się na 1,3mln złamanych hashy. Top 10 słów bazowych: link = 1808 (0.13%) alex = 1215 (0.09%) mike = 1146 (0.08%) june = 1065 (0.08%) july = 891 (0.07%) john = 882 (0.07%) chris = 766 (0.06%) love = 749 (0.06%) april = 725 (0.05%) mark = 669 (0.05%) 32% haseł było 8 znakowych (potem 20% 6 znakowych). A 1.3 mln hasy złamano na zwykłym laptopie w ciągu …godziny. Jak widać, jest wyniki znacząco odbiegają od infografiki Rapid7. ,igH