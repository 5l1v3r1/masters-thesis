W Google Wallet dla Androida instnieje podatność, pozwalająca na odczytanie PIN-u, który chroni płatności zbliżeniowe. Google Wallet PIN hacking Google Wallet to aplikacja na Androida, która pozwala zamienić telefon komórkowy w zbliżeniową kartę płatniczą (taką jak Mastercard PayPass). Rejestrujemy się w usłudze, dodajemy kartę, uruchamiamy aplikację Google Wallet i już możemy płacić w sklepie telefonem wyposażonym w chip NFC zupełnie tak jak kartą zbliżeniową. Na marginesie, dlaczego telefon jest lepszą zbliżeniową kartą kredytową? Bo nie dotyczą go niektóre z opisywanych przez nas wielokrotnie zagrożeń związanych z transakcjami zbliżeniowymi. Google Wallet Cracker, to aplikacja która łamie kod broniący dostępu do Google Wallet. Atakujący uzyskuje w ten sposób dostęp do podpiętej do konta ofiary karty kredytowej. Czy jest się czego bać? Początkowo uważano, że ryzyko jest minimalne, a podatność można wykorzystać do ataku tylko na “zrootowane” telefony — tylko wtedy atakujący ma swobodny dostęp do wszystkich plików na urządzeniu, w tym do pliku, w którym przechowywany jest PIN do Google Wallet. (m.in. dlatego Google nie zaleca instalowania Google Wallet na zrootowanych urządzeniach). Sytuacja w której atakujący “rootuje” telefon ofiary nie była rozpatrywana jako zagrożenie, ponieważ w trakcie rootowana wszystkie pliki (w tym dane Google Wallet) są kasowane. Teraz jednak okazuje się, że atak można przeprowadzić także na niezrootowanym telefonie. Jak? Rootując go nie w standardowy sposób, a przy pomocy znanej dziury pozwalającej na podniesienie uprawnień w Linuksie (PoC istnieje od Androida 4.0). ,igH