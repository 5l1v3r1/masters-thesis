Do tej pory prowadzeniem szyfrowanych rozmów za darmo mogli pochwalić się tylko posiadacze smartphonów z Androidem (aplikacja RedPhone). Dla iPhona (niezjailbreakowanego) darmowej aplikacji szyfrującej rozmowy telefoniczne nie było. Do dziś… Signal — zabezpieczna przed podsłuchem rozmów telefonicznych na iPhone Za aplikacją Signal, która służy do szyfrowania rozmów telefonicznych dla systemu iOS stoi znany hacker, Moxie Marlinspike, czyli ta sama osoba, która stoi za podobnymi aplikacjami służącymi do bezpiecznej komunikacji dla Androida. Signal szyfruje rozmowy przy użyciu AES128 oraz protokółu ZRTP, autorstwa Phila Zimmermana, twórcy PGP. Signal przy nawiązywaniu połączenia pokazuje 2 słowa, które powinny być odczytane rozmówcy. Muszą one odpowiadać słowom, które widzi nasz rozmówca na swoim ekranie aplikacji — to, jak zapewnia Moxie, potwierdza tożsamość dzwoniącego i brak ataku Man in the Middle. W Signale identyfikatorem jest nasz numer telefonu, a aplikacja prosi o dostęp do książki kontaktowej i od razu pokazuje, kto z naszych znajomych zarejestrował już swój numer (ma zainstalowaną aplikację Singal) i z kim możemy się bezpiecznie komunikować. Aplikacja może jeszcze nie być idealna, ale ponieważ ma otwarty kod źródłowy, Moxie zachęca wszystkich do testów i obiecuje łatać błędy i płaci w Bitcoinach za patche. Niebawem Signal będzie również pozwalał na bezpieczną komunikację przez SMS (czyli ich szyfrowanie). Przypomnijmy, że iMessage, czyli protokół komunikacji tekstowej z którego korzystają iPhony nie jest bezpieczny, a Apple widzi wymieniane za jego pomocą wiadomości — zresztą ze sposobem przechowywania danych w chmurze Apple są także inne problemy, a całkiem niedawno ujawniono podejrzane usługi (backdoory), obecne na każdym urządzeniu z iOS, które znacznie ułatwiają zbieranie z nich danych (omijają szyfrowanie). Warto jednak podkreślić, że podobnie jak i RedPhone, Signal szyfruje rozmowę w kanale “data”, czyli wymaga transmisji pakietowej. Nie jest to faktyczne połączenie telefoniczne. Minusem takiego rozwiązania jest konieczność prowadzenia rozmowy w okolicy, w której jest dobry “zasięg”. Plusem jest to, że dzwonić możemy także z …iPada :-) Co ciekawe, Signal i RedPhone są ze sobą kompatybilne — to oznacza, że posiadacze telefonów z Androidem mogą bezpiecznie “dzwonić” do osób posiadających iPhony, i na odwrót. Zainstalujcie tę aplikację już dziś i dajcie o niej znać znajomym, zarówno z iPhonami, jak i Androidami. PS. Gdybyście zastanawiali się, dlaczego protokoły GSM są tak ubogie jeśli chodzi o szyfrowanie rozmów, to przypominamy nasz artykuł dotyczący tego, jak one powstawały i opisujący jakim naciskom poddawani byli inżynierowie, którzy tworzyli pierwsze standardy sieci GSM. ,vi.curry