Kiedyś opisywaliśmy co należałoby zrobić, aby w dzisiejszym, pełnym elektroniki, kamer i tagów RFID świecie jak chronić się przed podsłuchem i inwigilacją. Wspomnielismy też jak nie dać się zlokalizować i zachować względną anonimowość (o ile to w ogóle możliwe ;). Dziś chcielibyśmy wam pokazać, jak z inwigilacją służb radzą sobie (albo nie radzą) specjaliści ds. bezpieczeństwa, twórca Metasploita HD Moore oraz twórca TOR-a, Jackob Appelbaum. “Komórka to urządzenie śledzące, które umożliwia wykonywanie połączeń głosowych” W artykule pt. “Zostaw swoją komórkę w domu, Jacob Appelbaum, opowiada jak jest prześladowany przez służby USA — czym dokładnie się naraził nie wiadomo (być może chodzi o jego przynależność do WikiLeaks), ale od pewnego czasu jest pod ścisłą obserwacją: 12-krotne zatrzymania na lotniskach, konfiskata laptopów i telefonów komórkowych, odmowa wejścia na pokład samolotu i tym podobne przypadki to dla niego codzienność. Służby zwróciły się do Twittera i Google o dane z kont Appelbauma. W wywiadzie Appelbaum opisuje możliwości NSA, które właśnie buduje nową serwerownię mającą kolekcjonować w ramach projektu Solar Wind dane pochodzące z podsłuchu telefonicznego, internetowego (Twitter, Facebook, itp.). Jackob zwraca uwagę na to, że o ile służby nie są czasem w stanie złamać zaszyfrowanych danych przesyłanych pomiędzy internautami, to równie interesujący jest dla nich sam fakt, że X rozmawiał z Y w czasie Z (dla tzw. traffic analysis treść wiadomości jest drugorzędna). W dalszej części artykułu Appelbaum wyjaśnia działanie IMSI Catchera służącego do przechwytywania rozmów przez telefon komórkowy, zachęca do używania TOR-a i przestrzega przed programem Evilgrade, który wykorzystuje słabości w procesie automatycznej aktualizacji oprogramowania. Wspomina o serwisie Riseup.net (zintegrowanej z TOR-em skrzynce pocztowej) i o dystrybucji TAILS typu LiveCD, która oddaje w ręce użytkownika skonfigurowane, bezpieczne środowisko do pracy oraz sugeruje, że notatki w zeszycie trzymanym blisko kominka są bezpieczniejsze niż te w wersji elektronicznej. Wymienia też nazwy programów na telefony komórkowe, które podnoszą bezpieczeństwo rozmów (OStel, PrivateGSM, Gibberbot). Miętówkami w agentów Kolejnym ciekawym artykułem, który chcielibyśmy polecić waszej uwadze, jest tekst poświęcony metodom oszukiwania agentów służb specjalnych, którzy chcą naruszyć naszą prywatność. Dowiemy się z niego m.in., że warto pod śruby w obudowie swojego laptopa skruszyć …miętówki (dzięki temu trickowi HD Moore miał pewność, że ktoś grzebał w jego laptopie podczas podróży po Chinach). Na szczęście HD Moor się tego spodziewał i na wyprawę zabrał “czysty” sprzęt. Porada? Wychodząc z hotelu w Chinach, zabieraj sprzęt ze sobą, albo zamykaj go w szczelnej kopercie (np. firmy kurierskiej) i wkładaj do sejfu. Jeśli ktoś się do niego dobierze, zauważysz to. Inni sugerują ważenie sprzętu przed wycieczką za granicę i po — różnica w wadze może oznaczać prezent w postaci keyloggera. Niektórzy z podróżujących do Chin na tyle obawiają się wycieku danych, że trzymają ciągle pod językiem kartę microSD, licząc na to, że w momencie zatrzymania przez chińskie służby zdążą ją niepostrzeżenie połknąć i będą w stanie wytrzymać na tyle, żeby do toalety udać się dopiero po wypuszczeniu… A wy? Jakie macie metody na pokonanie (oszukanie?) obserwującego nas Wielkiego Brata? ,Anonim