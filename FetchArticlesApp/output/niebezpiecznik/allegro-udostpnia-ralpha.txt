Grupa Allegro opublikowała po raz pierwszy oprogramowanie na zasadzie Open Source. Ralph, bo o nim mowa, jest napisany w Pythonie i służy do zarządzania infrastrukturą serwerową. Co dostajemy za darmo od Allegro ? Ralph ma nam pomóc gdy nasza infrastruktura coraz bardziej się rozrasta i coraz trudniej jest nam nad nią zapanować. Papierowa dokumentacja, wewnętrzne wiki, repozytoria svn przestają być aktualne, nikt nie ma czasu weryfikować czy dokumentacja jest wiarygodna, część informacji odchodzi wraz z pracownikami itp. Allegro proponuje w takim wypadku swoje rozwiązanie do automatyzacji i centralizacji zarządzania zasobami. Ralph składa się z trzech elementów: 1) Bazy danych zawierającej wszystkie informacje o infrastrukturze; każde urządzenie posiada takie dane jak np. adres sieciowy, numer seryjny, pełniona rola, ale także cena czy też koszt utrzymania. 2) Narzędzi do zbierania informacji, które automatycznie skanują sieć serwerowni czy też odpytują bezpośrednio urządzenia. Można korzystać z np. API serwerów zarządzalnych, SNMP, dostępu konsolowego dla urządzeń sieciowych czy też elementów napisanych przez użytkowników. 3) Interfejs użytkownika w postaci aplikacji webowej pozwalającej na dostęp do zebranych informacji, ale również ich modyfikacje np. o wspomnianą wcześniej cenę urządzenia. Mamy też oczywiście możliwość wyszukiwania informacji czy też generowania raportów. Czy warto? Czy warto zainteresować się tym projektem? Na pewno sam fakt, że tak duży gracz na polskim rynku IT chce rozwijać Open Source jest godny uwagi. Narzędzie z kolei może się przydać zarówno administratorom (wygoda zarządzania środowiskiem) jak i menadżerom (weryfikacja optymalnego wykorzystania sprzętu, analiza możliwości rozwoju infrastruktury). Dodatkowo warto zauważyć, że Ralph został stworzony przez Allegro na swoje własne wewnętrzne potrzeby (póki co brak informacji w jak szerokim zakresie). Można zakładać, że jego twórcy uwzględnili doświadczenie uzyskane w codziennym zarządzaniu dużym i skomplikowanym środowiskiem. Zachęcamy, więc do testów i porównania z innymi, istniejącymi już rozwiązaniami (np. OCS Inventory) oraz skorzystania z możliwości dostępu do kodu, czyli dalszego rozwijania projektu). Ponieważ jak na razie informacji o tym projekcie jest niewiele, postaramy się podpytać Allegro o Ralph-a, jeżeli mielibyście jakieś pytania z nim związane (podzielcie się nimi w komentarzach). Może uda się i na nie otrzymać odpowiedź. Aktualizacja Odpowiedzi na nasze pytania udzielił Łukasz Langa, lider zespołu programistów Działu Infrastruktury i Operacji IT: 1. Co skłoniło Allegro do stworzenia własnego narzędzia? Czy innym rozwiązaniom (np. OCS Inventory) brakowało jakiś funkcjonalności? Infrastrukturę Grupy Allegro cechuje duża różnorodność sprzętu, który wykorzystujemy. Z tego powodu oprogramowanie do inwentaryzacji serwerowni musi obsługiwać wszystkie warianty, które się u nas znajdują. Istniejące rozwiązania najczęściej pokrywały tylko część posiadanego przez nas sprzętu. Dodatkowo, własne rozwiązanie umożliwia nam dodawanie nietypowych funkcjonalności dopasowanych do naszych procesów. Z drugiej strony wdrożenie gotowego rozwiązania wymagałoby dostosowania istniejących procesów pod potrzeby narzędzia. Szczególnie cenną cechą naszego rozwiązania jest możliwość wdrożenia go w już istniejącej infrastrukturze bez konieczności pracochłonnego wprowadzania danych. 2. W jakim zakresie wykorzystywany jest Ralpha w infrastrukturze Allegro? Ralph jest wykorzystywany do inwentaryzacji i rozliczania finansowego sprzętu we wszystkich serwerowniach. Korzystają z niego wszyscy administratorzy z Działu Infrastruktury i Operacji IT. 3. Od jak dawna Ralph działa w Allegro produkcyjnie? Od 3 listopada 2011 roku. 4. Jakie największe problemy spotkaliście podczas integracji Ralpha z sprzętem? Sprzęt jest bardzo różnorodny i dane, które o nim zbieramy często mają różną postać. Normalizacja tych danych do spójnej bazy danych jest jednym z większych wyzwań. W szczególności, kiedy producenci sprzętu dostarczają nam serwery z numerami seryjnymi w stylu “012345679” lub “XxXxXxX” ;-) 5. Czy nie obawiacie się integracji różnych urządzeń (serwerów, urządzeń sieciowych) w jednym miejscu ? Co jeżeli ktoś niepowołany dostanie się do serwera Ralph? Bierzemy pod uwagę to, że baza danych Ralpha zbiera potencjalnie wrażliwe informacje. Serwery, na których jest zainstalowana produkcyjna instancja Ralpha, są chronione w tym samym stopniu co pozostałe kluczowe elementy infrastruktury. 6. Czy zamierzacie dalej rozwijać ten projekt? Tak, w zasadzie plany rozwojowe są na tyle szerokie, że plany zahaczają już na tym etapie o 2013 rok. Mamy nadzieję, że będzie to widać po ilości nowych funkcjonalności, które dołączymy w ciągu najbliższych miesięcy. 7. Na jakie wsparcie mogą liczyć użytkownicy, którzy postanowią wdrożyć Ralpha w swoim środowisku? Dostarczamy użytkownikom kilku sposobów na kontakt z nami, od IRC przez listę mailową po tradycyjnego bugtrackera na GitHubie. ,Anonim