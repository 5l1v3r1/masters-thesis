Jak informuje nas Michał (a GPW potwierdza w e-mailu), na Pastebin pojawił się spory zbiór danych wykradzionych z Giełdy Papierów Wartościowych. W 30MB pliku umieszczonym przez włamywaczy znaleźć można dane osobowe (zapewne pracowników i partnerów giełdy) jak również hasła oraz adresy IP serwerów i mapy infrastruktury sieciowej GPW, co dowodzi, że atakujący uzyskali nieautoryzowany dostęp do wewnętrznej sieci GPW. Jakby tego było mało, na podstawie wykradzionych z GPW danych, włamywacze dostali się na prywatne skrzynki e-mail klientów GPW i wykradli z nich dane (w tym intymne zdjęcia). Wyciek danych z Giełdy Papierów Wartościowych (i skrzynek pocztowych jej użytkowników) Wykradzione dane zostały opublikowane na Pastebin (w 3 różnych wklejkach) przez użytkownika o polskobrzmiącym nazwisku, ale są one spisane po angielsku — a jakby tego było mało, ich wydźwięk ma wskazywać na to, że za atakiem stoją wyznawcy Allaha i włamanie było aktem zemsty za “zbombardowanie” ich kraju. Brzmi jak trolling? Niestety nie. Podlinkowany przez włamywaczy dump zawiera sporo danych, które wyglądają bardzo prawdziwie: W jednym z plików znajduje się dump bazy SQL, z ponad 65000 wierszy, zawierający: loginy, adresy e-mail, hashe haseł (część z nich jest już złamana) adresy IP traderów Hasła administratorów, mapa sieci i notatki włamywacza Oprócz danych użytkowników z różnych baz (serwisów?) zarządzanych przez GPW, w udostępnionym dumpie znajdują się także loginy i hasła administratorów serwerów/routerów (jeden z opisów sugeruje, że pochodzą one m.in. z pliku shadow serwera giełdy Newconnect) a także wyniki skanów nmapem serwerów znajdujących się w wewnętrznej infrastrukturze GPW, a dokładnie w 2 podsieciach, w których (co wynika z udostępnionej przez włamywacza mapy zawierającej adresację) — hostowany jest zapasowy serwer UTP, czyli nowego systemu transakcyjnego Warszawskiej giełdy. Jest też lista wrzuconych na serwery GPW …webshelli i notatki włamywacza, z których można wysnuć hipotezę, że atak rozpoczął się od SQL injection na serwerze utp.gpw.pl (i dotyczył webaplikacji Joomla), następnie umieszczono na serwerze webshelle i rozpoczęto skanowanie podsieci i eskalację ataku. Rozmiar i rodzaj zebranych danych, daty stworzenia plików w udostępnionym przez włamywaczy archiwum, jak i fakt, że niektóre z prostszych haseł zostały złamane sugerują, że do ataku doszło już jakiś czas temu i nie trwał on przez kilka minut, a raczej przez wiele dni… Obecnie część serwerów GPW, nad którymi kontrolę miał atakujący, nie działa: http://utp.gpw.pl/ http://gpwcatalyst.pl/ http://newconnect.pl/ http://gpwtrader.pl/ GPW potwierdza włamanie GPW potwierdza kradzież danych, ale zawęża ich zakres jedynie do jednego serwisu. GPW wysłała do użytkowników jednego z serwisów następujący komunikat (dziękujemy Marcinowi i Chrisowi za jego podesłanie): I rzeczywiście, warto posłuchać rady GPW i jak najszybciej zmienić hasło, bo atakujący już buszują po skrzynkach pocztowych użytkowników, którzy zapewne korzystali z tego samego hasła do innych serwisów (np. poczty, jak internautka uwieczniona na jednym z opublikowanych przez włamywaczy screenshotów)… Na koniec przypomnijmy, że GPW była już atakowana m.in. przez Cyber Berkut — wtedy był to jednak DDoS. ,vi.curry