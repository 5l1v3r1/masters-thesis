Tydzień temu na konferencji Infoshare opowiadałem o atakach socjotechnicznych, jakie w ramach wykonywanych przez nas testów penetracyjnych przeprowadzaliśmy na klientach. Wspominałem też o 3 polskich firmach, które padły ofiarą chińskich oszustów (straty łącznie wyniosły ponad 3 miliony złotych). Po prelekcji podszedł do mnie Piotrek Canowiecki, współzałożyciel ChinskiRaport.pl, serwisu zajmującego się weryfikacją wiarygodności chińskich firm. Wynikiem naszej pogawędki jest niniejszy, napisany przez Piotra artykuł, który ukazuje kilka dodatkowych sposobów na przekręt. Potęga Chin w handlu internetowym Chiny to coraz popularniejszy kontrahent dla polskiego biznesu. Wzrasta zainteresowanie chińskimi serwisami B2B (np. Alibaba), a niektóre z polskich firm całkowicie przenoszą produkcję do Chin. Z tego powodu warto uświadomić sobie, jakie rodzaje oszustw (tzw. scamów) spotyka się podczas prowadzenia interesów z Państwem Środka. Oto 3 najbardziej popularne – każdy z nich widzieliśmy kilkukrotnie. Nie chcemy, abyście każdą firmę z Chin traktowali jako potencjalnych oszustów – wielu polskich przedsiębiorców z powodzeniem od lat prowadzi udany i uczciwy handel (zarówno import jak i eksport) z Państwem Środka. Mamy jednak nadzieję, że przekazane przez nas rady pomogą uczulić Was na pewne scamy i być może uchronią nie tylko przed rozczarowaniem, ale również przed utratą pieniędzy. “Big Order Scam”. Oszustwo na duże zamówienie Ten wariant oszustwa nasila się od 2 lat. Ataki wycelowane są głównie w przedsiębiorstwa zajmujące się produkcją (ale także np. usługami). Firmy typowane są najprawdopodobniej na podstawie internetu, a schemat jest zawsze podobny. Polska firma dostaje email w którym Chińczycy przedstawiają się jako duże przedsiębiorstwo, chcące zakupić bardzo duży wolumen produktu sprzedawanego przez Polaków (stąd potoczna nazwa oszusta). Dla przykładu przyjmijmy, że ofiarą jest polska firma, która produkuje okna, a wartość zamówienia przekracza milion euro. Polacy robią wycenę (haczyk połknięty) a Chińcycy przystępują do negocjacji (dla zachowania pozorów). Po wymianie kilkunastu maili (często wykorzystywane są także Skype i telefon), negocjacje kończą się propozycją strony chińskiej, aby przedstawiciele producenta okien przyjechali na podpisanie kontraktu do Chin. Oszustwo jest przygotowane bardzo profesjonalnie, z lotniska ofiary przekrętu odbiera dedykowany szofer, zabiera do firmy, a potem hotelu. Polacy proszeni są aby przekazać od paruset do kilku tysięcy euro na prezent dla prezesa chińskiej firmy (tu działa tłumaczenie oszustów, że tak wypada w chińskiej kulturze) lub na notariusza, który ma prawnie potwierdzić ważność kontraktu (w tej roli występuje oczywiście podstawiona osoba, nie prawdziwy notariusz). Czasami pojawiają się inne schematy ataku, np. bardzo wysoki rachunek za kolacje, który mamy zapłacić, czy certyfikat, który rzekomo jest wymagany przez chiński rząd (a swoje kosztuje). Ofiary są w obcym kraju, w obcym mieście, nie znają języka, a ponadto są wabieni kontraktem opiewającym na pokaźną sumę. Po paru dniach polscy przedsiębiorcy biedniejsi o parę tysięcy euro i bogatsi o nowe doświadczenia, a przekonani o sukcesie (kontrakt jest podpisany!) wracają do kraju. Oczywiście do żadnej transakcji finalnie nie dochodzi. Najczęściej kontakt ze strony chińskiej urywa się, choć zdarza się że oszuści wyślą maila w którym informują o niemożliwości finalizacji kontraktu. Często chińska firma okazuje się jednoosobowym przedsiębiorstwem zarejestrowanym na skrytkę pocztową. W innych przypadkach nie ma żadnej rejestracji, jedynie strona internetowa, i co zaskakujące — to dla wielu wystarcza. Jakie środki zapobiegawcze podjąć? Zweryfikować czy chińska firma ma prawną rejestracje, licencję importową, w jakich branżach faktycznie działa i czy ma możliwości zakupowe dużego wolumenu towaru (kapitał). Pamiętajmy także o tym, że ofiarami takiego wyłudzenia może paść zarówno producent dachówki jak i firma zajmująca się tworzeniem oprogramowania czy stron internetowych. Zawsze podchodźmy ostrożnie do bardzo dużych zamówień z Chin. Były pracownik podmienia numer konta To oszustwo jest cały czas popularne. Dokonuje go najczęściej były pracownik firmy chińskiej, która sprzedaje towar za granicę ,a ofiarą padają firmy, które od lat kupują produkty z Chin od konkretnego dostawcy. Należy pamiętać, że z przyczyny różnicy czasu najczęstszym środkiem komunikacji z Chinami jest poczta elektroniczna. Polacy z reguły mają kontakt z konkretnym pracownikiem firmy (sales manager etc.) i ponieważ od lat bezproblemowo współpracują – ich czujność jest uśpiona. Dlatego kiedy pewnego dnia dostają emaila od swojego sales managera informującego o zmianie numeru konta bankowego na inne, często nie wzbudza to ich podejrzeń. Konto jest jednak podstawione, a e-mail – choć wysłany z odpowiedniego adresu – to został albo nadany przez osobę, która została zwolniona (tak, Chińscy pracodawcy nie zawsze pamiętają o zablokowaniu kont byłych pracowników…) albo wysłany przez odpowiednią bramkę, która pozwala podrabiać adresy nadawcy (ktoś dowiedział się, że polski kontrahent spodziewa sie faktury za dostawę towaru – jak, o tym w kolejnym scamie poniżej). Jakie środki zapobiegawcze podjąć? Zweryfikujmy czy osoba jeszcze pracuje w firmie i czy faktycznie doszło do zmiany numeru konta. Pamiętajmy, że nawet jeżeli osoba komunikuje się z nami poprzez adres mailowy z domeny firmowej może już nie pracować w firmie lub sam e-mail jest podrobiony (zespoofowany). “Man-in-the-middle”. Podmiana konta bankowego po raz drugi Może nam wydawać się to śmieszne ale wiele komputerów w Chinach cały czas używa przestarzałych systemów operacyjnych, na przykład Windows XP, którego Microsoft nie wspiera już uaktualnieniami bezpieczeństwa. Fakt ten wpływa na dużą podatność na różnego rodzaju ataki i złośliwe oprogramowanie. Jednym z takich ataków może być tak zwana technika “man-in-the-middle” polegający przejęciu kontroli nad komputerem chińskiego kontrahenta i monitorowaniu wiadomości pomiędzy polską firmą, a chińskim dostawcą. Atakujący nie ingeruje w treść przesyłanych wiadomości, ale stopniowo podmienia ich adresatów i nadawców (pod adresy w CC podstawia te kontrolowane przez siebie, usuwa oryginalne e-maile od Polaków ze skrzynki chińskiej firmy i wysyła te same treści od Polaków ponownie, ale z fałszywej domeny, zbliżonej do oryginalnej domeny polskiego kontrahenta, ale zakupionej przez oszusta. W konsekwencji, Chińczycy korespondują z oszustem, myśląc że piszą do Polaków, a Polacy …też rozmawiaja z oszustem, myśląc że piszą do chińskiego kontrahenta). Treści e-maili nie są zmieniane do momentu pojawienia się wiadomości z fakturą. Wtedy oszust przesyła fakturę dalej, ale z drobną modyfikacją. Zmienia numer konta. Często stosowane są tu konta w Hongkongu lub tak zwane konta “offshore banking account” (OSA). Można to poznać po początku numeru SWIFT. Pieniądze są przeważnie nie do odzyskania po wpłacie na takie konto. Jakie środki zapobiegawcze podjąć? Jeżeli pojawi się informacja o zmianie konta (trzeba brać pod uwagę, że firma chińska może po prostu taką decyzję podjąć) należy informację potwierdzić telefonicznie i poprosić o pismo z tą informacją przesłane faksem. Technologia archaiczna, ale w tym przypadku zmniejszająca ryzyko. Dobrze, aby pismo miało pieczątkę firmy (w Chinach pieczątki pełnią bardzo ważną rolę w biznesie) i podpis prezesa. O ile podpis można podrobić to do pieczątki firmowej ma przeważnie dostęp tylko właściciel firmy (choć Photoshop też jest znany Chińczykom). Autor: Piotr Canowiecki, współzałożyciel ChinskiRaport.pl, serwisu zajmującego się weryfikacją wiarygodności chińskich firm. Kontakt z autorem: piotr@chinskiraport.pl PS. Pamiętajcie, aby przesłać ten tekst pracownikom waszego działu zakupów / handlu zagranicznego :-) ,Piotr Konieczny