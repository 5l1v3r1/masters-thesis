ESET właśnie rozesłał osobom posiadającym konta na ich forum dyskusyjnym informacje o kradzieży danych. Jest to kolejne forum programu antywirusowego, które zostało przejęte na przestrzeni ostatniego tygodnia — kilka dni temu wykradziono dane użytkowników także z forum Avasta. W przypadku czeskiego Avasta ucierpiało 400 000 użytkowników, w przypadku słowackiego Eseta 2 700. Jak zhackowano fora Avasta i Eseta? Zarówno w przypadku Avasta jak i Eseta, nie są znane szczegóły ataku ani to z jakiej podatności skorzystali włamywacze, aby wykraść imiona, nazwiska, e-maile i hashe haseł użytkowników. Fora były hostowane przez zewnętrzną firmę — Avast korzystał z SMF, jako silnika forum, a Eset z IP Board. Nie sądzimy, aby firmy antywirusowe, których biznes polega w dużej mierze na szybkiej aktualizacji oprogramowania, zaniedbały aktualizację swoich skryptów forumowych — może więc słabym punktem okazał się któryś z dodatkowych modułów? Ostatnimi czasy dość spore żniwo zbierał błąd we wtyczce Tapatalk (dostępnej dla każdego z ww. for) — nie wiemy jednak czy któryś z producentów oprogramowania antywirusowego z niej korzystał u siebie. Poniżej, dzięki uprzejmości jednego z naszych czytelników, Janka, komunikat, jaki ESET rozesłał dziś do swoich użytkowników: Miałem konto na tym forum, co robić, jak żyć? Wyciek haseł (najprawdopodobniej zahashowanych) z forum producenta antywirusowego nie powinien spowodować większych strat (konto to samo w sobie nie pozwala na wiele). Gorzej, jeśli ktoś z Was miał takie samo hasło jak do forum także w innym miejscu… Jak zwykle w tego typu sytuacjach polecamy zweryfikować, czy hasło, które mieliście do ww. zaatakowanych systemów nie było przez Was przypadkiem używane w jakimkolwiek innym miejscu. Jeśli tak, należy natychmiast je zmienić. Do bezpiecznego zarządzania unikatowymi hasłami polecamy narzędzie KeePass. PS. Forum którego antywirusa będzie następne? :-) ,vi.curry