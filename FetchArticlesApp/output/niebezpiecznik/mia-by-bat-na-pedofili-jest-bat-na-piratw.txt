Brytyjski sąd, na wniosek MPAA, właśnie nakazał operatorowi BT zablokowanie strony Newzbin.com ułatwiającej ściąganie filmów z Usenetu. Niby nic wielkiego — do tępienia piratów przecież zdążyliśmy już przywyknąć — ale w tym przypadku na szczególną uwagę zasługuje mechanizm, który ma zostać wykorzystany do blokady. Pornografia dziecięca — słowo klucz Mechanizmem tym jest Cleanfeed — system filtrowania treści od 2007 roku obowiązkowy w Wielkiej Brytanii i przedstawiany jako “ochrona internautów przed pedofilią w sieci”. Dzięki Cleanfeedowi każde żądanie brytyjskiego internauty jest sprawdzane z listą “zakazanych” URL-i zanim opuści sieć jego operatora i pobiegnie do docelowego serwera WWW. Zwolenników filtrowania/cenzury internetu, jak można się domyślać jest wielu (koronny argument: Panie, nie stój pan tak, dziecko krzywdzą!). Niestety, niewiele osób jest w stanie wykazać się na tyle rozwiniętą wyobraźnią, aby zrozumieć, że masowe i obowiązkowe wdrożenie systemu filtrowania treści internetowych może zostać łatwo użyte także do innych, mniej etycznych celów (por. globalna cenzura internetu i Chiński Firewall). Kto następny? Pozew MPAA jest przełomowy — sąd po rozpatrzeniu wniosku nakazał BT odfiltrowanie Newzbina przy pomocy Cleanfeeda. Zaraz pewnie ruszą pozwy w sprawie innych pirackich stron, a potem… No właśnie, czyżby przypadek Egiptu niczego nas nie nauczył? Warto również zauważyć, że “prawdziwym” piratom, czyli takim którzy jakoś tam potrafią z komputera korzystać, Cleanfeed jest zupełnie niestraszny — wystarczy skorzystać z proxy. Zauważmy, że inicjatywa ochrony przed pedofilią wcale nie eliminuje problemu, czyli stron z treściami pedofilskimi (dlaczego?), a jedynie utrudnia do nich dostęp. W kogo więc ta cenzura ma tak naprawdę uderzyć? ,Mr. Niebezpieczny