Jeśli chcecie wkurzyć posiadaczy iPhonów i sprawić, by ich jabłuszka wpadły w niekończącą się pętlę restartów — od dziś możecie tego dokonać. Badacze właśnie opublikowali informacje o błędzie w systemie iOS 8, który sprawia, że iPhone (lub iPad) podpięty do odpowiednio przygotowanej sieci Wi-Fi, przestaje się do czegokolwiek nadawać. Jak zarestartować iPhona na śmierć Historia zna już błędy w iOS, które powodowały zawieszanie się aplikacji, o ile wyświetlono w niej odpowiedni znak w kodowaniu UTF-8. Z obecnym atakiem, któremu nadano nazwę “No iOS zone” jest podobnie — po podpięciu do złośliwej sieci Wi-Fi, modyfikującej widziane przez telefon certyfikaty SSL, aplikacje na iPhonie przestaną działać, a on sam może się zrestartować. Czasem nawet iPhonowi zdarzy się wpaść pętlę restartów i co ciekawe — użytkownik nie będzie wstanie odpiąć go od złośliwej sieci Wi-Fi, bo zanim uda mu się otworzyć Ustawienia, iPhone znów podepnie się do sieci, a ta ponownie go zrestartuje… Efekt możecie zaobserwować na tym filmiku: Na czym polega błąd? Błąd został odkryty przez Adiego Sharabani i Yaira Amita z firmy Skycure i zaprezentowany wczoraj na konferencji RSA. Jego istotą jest sposób interpretacji przez iOS 8 certyfikatów SSL służących do ustanawiania połączeń szyfrowanych przez aplikacje zainstalowane na telefonie, albo przez sam system operacyjny. Jeśli więc atakujący kontroluje ruch sieciowy, może podstawić ofierze taki certyfikat, który celowo wywoła błąd (i w efekcie restart urządzenia). Oczywiście cały wysiłek złośliwego dowcipnisia w przypadku tego ataku musi być skupiony na tym, aby nakłonić ofiarę z iPhonem do podpięcia się do złośliwej sieci. Nie powinno to być jednak trudne, ponieważ można np. przeprowadzić atak tzw. złośliwego bliźniaka, czyli sklonować złośliwym access pointem tożsamość prawdziwego access pointa, do którego automatycznie łączy się telefon ofiary (wskazówka: większość telefonów łączyło się do sieci “Dom“). Ponieważ błąd nie jest jeszcze załatany, badacze nie ujawnili jak dokładnie powinie zostać zbudowany złośliwy certyfikat. Jak wyjść z pętli śmierci? Choć odkrywcy błędu nazywają go katastrofalnym, to o ile pętla śmierci rzeczywiście jest denerwującym objawem, to nie powoduje ona kradzieży danych z telefonu i stosunkowo łatwo ofiara może z niej wyjść. Wyjść dosłownie — tzn. oddalić się od obszaru na którym działa złośliwy hotspot. Wtedy po restarcie, telefon nie będzie w stanie podpiąć się do złośliwej sieci Wi-Fi i nie dokona kolejnego restartu. Warto też zaaplikować najnowszą poprawkę iOS (8.3) ponieważ ma ona ponoć usuwać część z problemów, które umożliwiają atak. ,vi.curry