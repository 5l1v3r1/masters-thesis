Jeśli chcielibyście sprawdzić, czy ta dziewczyna, która siedzi naprzeciw was w autobusie ma konto na Facebooku, to pomoże wam w tym NameTag. Aplikacja, która jak informuje CNET niebawem pojawi się na Androida, iPhone’a i Google Glass, a której celem jest rozpoznać twarz i wskazać link profili danej osoby w sieciach społecznościowych. Kim jesteś, o piękna nieznajoma? Zdjęcia wykonywane smartphonem mają być wysyłane na serwery NameTaga, tam przetwarzane i porównywane z milionami zcrawlowanych danych. Jeśli nastąpi dopasowanie, otrzymacie linka do profilu “poszukiwanej” osoby na Facebooku, Instagramie, Twitterze (i zapewne kilku innych). Jest też wersja na Google Glass: Dobra, dobra, wolna czy nie? Co ciekawe, aplikacja ma także sprawdzać, czy nasz “obiekt” nie ma przypadkiem profilu na znanych serwisach randkowych, co zapewne niektórym od razu doda odwagi do rozmowy i ułatwi dobranie frazy na podryw w zależności od wpisanych przez “obiekt” zainteresowań ;) Żeby nie wzbudzać kontrowersji, że aplikacja ma na celu tylko jedno — jest też funkcja sprawdzania, czy “obiekt” nie figuruje w bazie osób skazanych za przestępstwa na tle seksualnym… Kwestie prywatności Zarówno Facebook jak i Google próbowali już na masową skalę wdrożyć w swoich sieciach społecznościowych algorytmy rozpoznawania twarzy w celu “autotagowania” wgrywanych przez nas zdjęć nazwiskami naszych przyjaciół. W przypadku Facebooka wzbudziło to tyle kontrowersji, że algorytm ten został usunięty …a potem znów włączony. Na naszym profilu funkcja sterująca tym mechanizmem wygląda jednak na niedostępną (sprawdźcie jak jest u Was i dajcie znać): Jak się zabezpieczyć przed rozpoznaniem? NameTag obiecuje, że każdy z nas będzie mógł określić, czy chce aby aplikacja go rozpoznawała. Miejmy więc nadzieję, że domyślną opcją będzie “nie” (default opt-out), a dopiero każdy chcący być rozpoznawalnym przez NameTaga będzie musiał założyć profil w serwisie NameTaga i zaznaczyć że chce być rozpoznawany. Brzmi zbyt piękne aby było prawdziwe, prawda? Dlatego wszystkim paranoikom, chcących chronić swoją tożsamość polecamy, zamiast kominiarki, łatwe w budowie okulary “zaciemniające” twarz na zdjęciach i w kamerach CCTV albo którąś z tych sztuczek. PS. Podejść do użycia rozpoznawania twarzy wespół z sieciami społęcznościowymi było już kilka — najciekawszy naszym zdaniem jest projekt FaceDeals. ,igH