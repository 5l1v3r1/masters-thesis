Kilka dni temu, szerokim echem odbiła się w mediach międzynarodowa operacja Microsoftu, której wynikiem było ubicie botnetu Citadel. Botnet wykradał pieniądze z kont bankowych przy pomocy złośliwego oprogramowania i sztuczek socjotechnicznych. Problem w tym, że oprócz przestępców stojących za botnetem oberwali także researcherzy, a sam Microsoft demontując botnet najprawdopodobniej złamał prawo w wielu krajach… Microsoft ubija Citadel Microsoft rozłożył 1400 botnetów i przejął 4000 domen (sinkhollując je na swój adres IP). Akcja odbyła się równocześnie w 80 krajach. Sinkholling polega na przekierowaniu domen wykorzystywanych przez botnety na serwer kontrolowany przez researcherów. Dzięki spływającemu z zainfekowanych maszyn ruchowi można oszacować m.in. wielkość i aktywność danego botnetu, a także zapisać IP zainfekowanych maszyn i przekazać je odpowiednim administratorom sieci (każdemu z administratorów polecamy skorzystać z darmowego feeda dotyczącego jego podsieci udostępnianego przez Shadowserver). Microsoft przejął nie tylko domeny należące do przestępców… Niestety Microsoft przejmując domeny, przejął także kilkaset domen, które już wcześniej były przejęte i sinkhollowane przez innych researcherów, m.in. przez ekipę abuse.ch. Po rozmowach z innymi researcherami, okazuje się, że aż 1000 domen przejętych przez Microsoft w rzeczywistości nie należało do właścicieli Citadela, a do różnch bezpieczników… Po akcji Microsoftu niestety nie będą one w stanie zbierać logów, a zatem Shadowserver przestanie informować administratorów o tym, że w ich podsieciach są zainfekowane hosty… Microsoft nadpisuje konfigurację Citadela Co gorsza, okazuje się, że Microsoft przez swój sinkhole serwuje poprawny plik konfiguracyjny Citadela zainfekowanym hostom, który powoduje: zdjęcie blokady URL serwerów firm antywirusowych (to umożliwi ich aktualizację) zmianę IP serwerów C&C na microsoftowe Powyższe działanie pozornie korzystne dla użytkowników końcowych jest jednocześnie moralnie wątpliwe — od lat w świecie bezpieczeństwa trwa debata, czy mając możliwość zdalnego wykonywania poleceń na zainfekowanych komputerach powinno się je siłowo i bez zgody/świadomości właściciela leczyć? Ryzykowna zagrywka Microsoftu i działanie wbrew prawu Zagadnienie nie jest wcale proste, a przede wszystkim niesie za sobą ogromną odpowiedzialność i jest dość nieprzewidywalne w skutkach. Często bowiem wyleczenie komputera może spowodować jego niestabilność — co jeśli zainfekowany host odpowiadał za coś krytycznego? (np. sterowanie zwrotnicami na kolei lub pracę respiratora w szpitalu?) Kto będzie winny katastrofy? Abstrahujemy juz od tego, że zdalna zmiana konfiguracji komputera bez zgody jego użytkownika (niezależnie od jej celu) w większości krajów jest nielegalna… ,vi.curry