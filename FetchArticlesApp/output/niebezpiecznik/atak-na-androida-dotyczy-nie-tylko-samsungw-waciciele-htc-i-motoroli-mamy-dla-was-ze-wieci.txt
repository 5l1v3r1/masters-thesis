Dwa dni temu opisaliśmy poważny problem smartphonów od Samsunga, które automatycznie przetwarzały kontrolne kody USSD zawarte w treści strony WWW. To pozwalało m.in. na wymuszenie automatycznego resetu telefonu do ustawień fabrycznych (kod: *2767*3855#), ale także umożliwiało atakującemu przekierowanie rozmów ofiary na swój numer (kod: *21*NUMER-TELEFONU#). Dziś pokażemy jak można się zabezpieczyć przed tym błędem i wskażemy inne telefony, które są na niego podatne. Oprócz Samsunga problem ma także HTC i Motorola O tym, że niektóre telefony HTC też są podatne wspomnieliśmy już pod koniec pierwszego artykułu, który dotyczył tego ataku. Dziś jednak okazuje się, że w przypadku HTC można odpowiednim kodem USSD całkowicie “uśmiercić” kartę SIM ofiary (atak na szczęście nie dotyczy wszystkich modelów telefonów HTC). Atak polega na osadzeniu na stronie WWW zasobu tel:XXX zawierającego kod USSD, który zawiera błędny PIN. Oczywiście trzykrotne wykonanie kodu wpisującego błędny PIN spowoduje blokadę karty SIM. Pomyślicie pewnie, że to żaden problem, bo wystarczy wprowadzić PUK i karta zostanie odblokowana. Racja. Ale co jeśli atak momentalnie po trzykrotnie błędnie wprowadzonym PIN-ie wysyła dziesięciokrotnie błędny PUK? ;-) Skutkiem blokady karty SIM jest brak dostępności ofiary pod swoim numerem do czasu wydania duplikatu (za który z reguły trzeba zapłacić). Powyższy atak zadziałał na HTC One XL oraz Motorola RAZR XT910. Czy mój telefon jest dziurawy? Aby sprawdzić, czy twój telefon jest podatny na atak, wejdź na przygotowaną przez nas niegroźną stronę: https://niebezpiecznik.pl/samsung-2767-3855/ Jeśli na telefonie zobaczysz swój numer IMEI to mamy dla ciebie złą wiadomość — twój telefon najprawdopodobniej automatycznie wykona także inne kody USSD, nie tylko ten, który każe mu wyświetlić IMEI (kod *#06#). Przypominamy, przy pomocy odpowiednich kodów można zresetować telefon do ustawień fabrycznych, przekierować połączenia przychodzące na inny numer albo zablokować kartę SIM. Pamiętaj także, że “wektorem ataku” nie musi być strona internetowa. Odpowiedni kod może zostać wysłany na twoj telefon po zbliżeniu do tagu NFC/RFID lub skierowaniu aparatu na kod QR. Powodzenie lub niepowodzenie ataku zależy nie tylko od samego dialera na telefonie (do którego przekazywane są wartości zasobów “tel:” osadzonych na stronie) ale także warstwy, która decyduje o obsłudze protokołu “tel:”, czyli przeglądarki — dlatego warto sprawdzić swój telefon korzystając z kilku przeglądarek. Jak się zabezpieczyć przed tym atakiem? Po pierwsze upewnij się, że masz aktualne oprogramowanie — zarówno Androida jak i aplikacji systemowych. Łatek szukaj na stronach producentów telefonu. Samsung np. zaleca aktualizację oprogramowania telefonu do najnowszej wersji przez funkcjonalność OTA (Over-The-Air), która znajduje się w: menu > ustawienia > informacje o telefonie > aktualizacja oprogramowania. Po drugie, możesz zainstalować jedną z poniższych aplikacji — dzięki nim telefon nie wykona kodu USSD automatycznie, tylko poprosi cię o jego zatwierdzenie — pilnuj się więc, aby omyłkowo nie wcisnąć OK. https://play.google.com/store/apps/details?id=org.mulliner.telstop https://play.google.com/store/apps/details?id=com.voss.notelurl PS. W komentarzach do naszego poprzedniego artykułu znajdziecie mnóstwo wypowiedzi czytelników, którzy wykonali test na swoich telefonach. Podają oni modele smartphonów, które po wejsciu na naszą testową stronę automatycznie wykonały kod pokazujący IMEI. ,vi.curry