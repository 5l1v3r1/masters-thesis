Dzisiaj regularnie zmieniamy telefony na nowsze modele. Niektórzy wymieniają smartphona kilka razy do roku. Do wymiany zachęca nas zarówno postęp technologiczny (“wow! więcej megapikseli!!11“) jak i działania samych operatorów GSM kuszących promocjami i telefonami “za złotówkę”. Warto jednak zastanowić się, co dzieje się z naszym starym smartphonem? Często wystawiamy go na sprzedaż w komisie lub internecie… i tu pojawia się problem. Jak udowodnili badacze, którzy przeanalizowali 20 smartphonów kupionych na internetowych aukcjach, mało kto poprawnie kasuje dane z pamięci telefonu. Poniżej opis tego, co można odzyskać z pozornie wyczyszczonych i zresetowanych do ustawień fabrycznych telefonów. Ponad 40 000 zdjęć… Zakupione przez badaczy smartphony były przygotowane do sprzedaży tak, jak robi to większość właścicieli rozstających się ze swoimi smartphonami — przed wystawieniem na aukcji “przywrócono na nich ustawienia fabryczne”. Niestety, jest to nieskuteczna forma pozbycia się danych z telefonu. Funkcja ta nie kasuje samych danych z telefonu, a jedynie oznacza zajęte obszary dysku jako wolne, co umożliwia ich późniejsze nadpisanie. Przez takie zachowanie użytkownik może mieć złudne wrażenie “usunięcia” danych z urządzenia — ale one de facto dalej tam są — trzeba je tylko “odzyskać”. Można to zrobić przy pomocy powszechnie dostępnego oprogramowania do odzyskiwania danych. Z zakupionych smartphonów, udało się wydobyć: 40 000+ zdjęć w tym 1 500+ zdjęć z dziećmi 750+ “selfies” kobiet w różnych stadiach nagości ;-) 250+ “selfies” wskazujących na męskie przyrodzenie… Ponad 1000 wyników wyszukiwania Google Więcej niż 750 wiadomości e-mail, Około 250 adresów kontaktowych, Dodatkowo pośród wydobytych danych, znaleziono jeden wniosek pożyczkowy, a w 4 przypadkach na podstawie danych udało się zidentyfikować poprzedniego właściciela. Niestety, badacze nie opublikowali żadnej z selfies… ;-) Czym i jak odzyskuje się dane z urządzeń mobilnych? Badacze nie podali też, z jakiego dokładnie oprogramowania skorzystali — ale można się domyślić, że użyto któregoś z narzędzi powszechnie wykorzystywanych do tzw. informatyki śledczej. Ich zadaniem jest przede wszystkim wykonać obraz dysku urządzenia mobilnego (telefony, smartphonu, tableta) a nastepnie poddać go analizie w celu odnalezienia strzępków starych “pozornie skasowanych” plików (tzw. file carving). Kilka podstawowych (i darmowych) narzędzi służących do analizy danych z urządzeń mobilnych, to m.in. iPhone Analyzer, BitPim, viaForensics, MIAT, TULP2G, Katana Forensics’ Lantern Lite Imager. Na rynku dostępne są także płatne kombajny oraz dedykowane urządzenia (przejsciówka plus oprogramowanie), nie wspominając także o autorskich skryptach autorstwa np. brytyjskich służb specjalnych). Jak skutecznie skasować dane z telefonu przed jego sprzedażą? Posiadacze Androida powinni skorzystać z dostępnej od około 3 lat funkcji “szyfrowania telefonu”. Niestety, jest ona domyślnie wyłączona, a według przedstawicieli Google’a jej uruchomienie przed zainicjowaniem funkcji przywracania telefonu do ustawień fabrycznych utrudnia odzyskanie “starych” danych z telefonu (podczas szyfrowania każdy obszar dysku jest nadpisywany). Funkcja szyfrowania w Androidzie, dostępna jest w ustawieniach, w sekcji “Zabezpieczenia” pod zakładką “Szyfrowanie“. Z szyfrowania Androida warto skorzystać nie tylko tuż przed samą sprzedażą — powinniście je włączyć jak najszybciej (zróbcie to teraz). Zaszyfrowanei telefonu sprawi, że nie będziecie się musieli martwić o to, że ktoś dostanie się do waszych danych, jeśli go zgubicie lub zostanie on wam ukradziony. Użytkownicy iOS’a są w zdecydowanie lepszej sytuacji, co do szyfrowania swoich urządzeń. W przypadku urządzeń Apple taka funkcja jest domyślnie włączona i nie da się jej wyłączyć. Przed sprzedażą urządzenia Apple należy więc tylko: Przejść do Settings > General > Reset – Erase All Content and Settings, co usunie wszystkie dane prywatne z telefonu oraz wyłączy iCloud, iMessage, FaceTime, Game Center i inne usługi. Na iOS 7 poproszeni zostaniemy o podanie naszego hasła, po czym telefon zostanie odłączony od usługi “Find My iPhone”. Uwaga! Nie powinniście kasować danych typu kontakty ręcznie, ponieważ jeśli włączona jest synchronizacja z chmurą, dane te znikną także z innych urządzeń i samej chmury. Nie tylko z telefonów dane można odzyskać… Problem “niepełnego usunięcia danych” dotyczy nie tylko smartfonów, ale generalnie wszystkich (używanych) nośników danych. Na serwisach aukcyjnych aż roi się od sprzedawanych dysków twardych, pamięci przenośnych (kart SD, pendrive’ów), laptopów/netbooków z dyskami itp. Każde z nich, można kupić w “stanie używanym”. Większość z nich została jedynie sformatowana, a nie wyczyszczona poprzez nadpisanie danych (tzw. shred lub wipe). Kilka lat temu opisywaliśmy wrażliwe dane, jakie udało się odzyskać z dysków wbudowanych w używane kserokopiarki i drukarki sieciowe. Polska branża IT zna tez wpadki dużych firm, które bez odpowiednieko wyczyszczenia sprzedały (innym firmom) dyski z zawartością całych swoich baz danych, oddając “w prezencie” nie tylko dane osobowe swoich klientów i własne wyniki finansowe, ale również hasła i inne informacje, które mogły zostać wykorzystane do skutecznych ataków. Czym skutecznie kasować dane z dysków? Polecane narzędzia do czyszczenia danych to m.in. linuksowy program shred lub DBAN (Darik;s Boot and Nuke) — będący idealnym i niezwykle skutecznym narzędziem LiveCD. Posiada kilka najpopularniejszych algorytmów usuwania danych (m. in. Guttmann, DoD 5220.22-M, DoD-Short), możliwych do zastosowania w różnych kombinacjach. Jak widać na zamieszczonym powyżej zrzucie, interfejs DBAN’a dzięki swojemu ubogiemu wyglądowi, jest bardzo intuicyjnym i prostym w obsłudze narzędziem. Skutecznie zapobiegnie nieprzyjemnym sytuacjom kradzieży bądź wykorzystania danych na sprzedanym nośniku lub podziwiania naszych zdjęć przez pracowników którejś z firm antywirusowych… ;-) ,Grzegorz Wróbel