Zmielili wszystko, nawet myszki i klawiatury… Mało tego, wydali ponad 2,5 miliona złotych na zewnętrzną firmę, która analizowała infekcje, 3,5 miliona złotych na tymczasową infrastrukturę i dodatkowo 2,3 miliona złotych konsultacje. W sumie daje to ponad 8 milionów złotych na walkę ze złośliwym oprogramowaniem. Co tak przeraziło jedną z amerykańskich agencji rządowych? Atak, którego nie było? Amerykańska agencja rządowa EDA (Economic Development Administratoion, agencja zajmująca się rozdzielaniem dotacji w ramach walki z bezrobociem) 6 grudnia 2011 odbiera komunikat od DOC-CIRT (Department of Commerce Computer Incident Response Team) dotyczący potencjalnej infekcji w systemach IT w budynku, w którym EDA ma siedzibę. Osoba obsługująca incydent po stronie DOC-CIRT sięga jednak po złe logi i informuje EDA, że w ich przypadku aż 146 systemów jest zainfekowanych. DOC-CIRT szybko jednak prostuje te informacje kolejnym komunikatem, w którym informuje o potencjalnej infekcji jedynie 2 systemów, ale niestety niezbyt jasno daje znać, że poprzedni alert dotyczący 146 systemów to pomyłka… EDA w odpowiedzi na pierwszy komunikat DOC-CIRT-u odsyła pobrane próbki oprogramowania z 2 systemów (wybranych z listy 146 wskazanych przez DOC-CIRT) co powoduje, że DOC-CIRT zakłada, iż próbki pochodzą z 2 systemów wskazanych w ostatnim alercie. DOC-CIRT przystępuje do analizy i po kilku tygodniach potwierdza, że wskazane systemy rzeczywiście są zainfekowane. W konsekwencji kierownictwo EDA zakłada, że chodzi o wszystkie 146 maszyn zgłoszonych wcześniej… EDA zaczyna sprzątanie 24 stycznia 2012 EDA podejmuje decyzję o odłączeniu wszystkich swoich systemów z sieci budynku, aby zapobiec wyimaginowanemu rozprzestrzenieniu się złośliwego oprogramowania na inne systemy. EDA ściąga zewnętrzną firmę, która co prawda znajduje jakieś oznaki istnienia złośliwego oprograwowania, ale później stwierdza, że jest to tzw. false positive. W walkę angażuje się coraz więcej jednostek i w kwietnia już wszyscy, zarówno zewnętrzna firma, NSA jak i US-CERT potwierdzają brak oznak jakiegokolwiek celowego ataku, czy też złośliwego oprogramowania. Dowodzący EDA jednak wolą być 100% pewni i zarządzają czyszczenie systemów oraz fizyczne niszczenie nie tylko komputerów, ale także drukarek, telewizorów, kamer, myszek i klawiatur… Nie wiadomo przecież, na co wirus mógł przeskoczyć (z jednej strony, niezły pomysł na wymianę sprzętu na nowszy model, z drugiej przecież myszki mogą być zainfekowane podobnie jak telewizory czy też drukarki). Destrukcje kolejnych urządzeń (wartych w sumie ok. 10 milionów złotych) powstrzymuje dopiero brak środków finansowych, które EDA w panice wydała na walkę z wiatrakami. Cała historia została opisana w rządowym raporcie. Trzeba przyznać, że gdyby EDA tak skutecznie walczyła z bezrobociem jak z infekcjami złośliwym oprogramowaniem, USA miałoby wskaźnik zatrudnienia na poziomie 1024%… PS. W artykule, kwoty w dolarach zostały przeliczone na złotówki, bo bazinga. ,igH