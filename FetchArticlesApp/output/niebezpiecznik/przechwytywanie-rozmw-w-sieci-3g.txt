THC opublikowało informację, jak przekształcić domową femtokomórkę Vodafone “Sure Signal” tak, aby można było przychwytywać za jej pomocą sygnał 3G / UMTS / WCDMA. Co to oznacza? Podsłuch innych abonentów i dzwonienie na ich koszt. Jak podsłuchać telefon komórkowy? Oto przepis The Hacker’s Choice na podsłuch telefonów komórkowych. Na początek, należy uzyskać dostęp do konsoli femtokomórki (ang. femtocell), czyli urządzenia będącego “domowym” BTS-em, komunikującym się z siecią operatora poprzez internet. Wystarczy odrobina zabawy z lutownicą i zalogowanie się po ssh jako primuser (hasło administratora to newsys). Potem rekonfiguracjia dystrybucji Linuksa, pod kontrolą której pracuje urządzenie Vodafone i przekształcenie go w IMSI catchera. Modyfikacja umożliwia przechwytywanie i dekodowanie sygnału 3G poprzez pobranie kluczy kryptograficznych dowolnego użytkownika sieci Vodafone — dzięki temu grupa THC mogła podsłuchiwać rozmowy i dzwonić na czyjś koszt. Na koniec instrukcja, jak usunąć moduł służący do lokalizacji urządzenia, tak aby operator Vodafone nie zauważył, że urządzenie zmieniło lokalizację (i właściciela) :> Problem w tym, że grupa THC przestała “rozwijać” projekt w lipcu 2010 roku. Vodafone twierdzi, że od tamtego czasu wszystkie wykorzystane w projekcie podatności zostały załatane, a urządzenia, które nie korzystają z najnowszego firmware’u zostały odcięte od jej sieci. Ponadto operator zaprzecza, że do jego sieci uzyskano nieuprawniony dostęp. THC przewrotnie pyta, czy wyciągnięcie kluczy kryptograficznych dla dowolnego numeru, to nieuprawniony dostęp, czy nie? THC zapowiada dalsze badania w tym zakresie. O przejmowaniu rozmów w telefonii GSM, dzwonieniu na czyjś koszt i budowie IMSI catchera grupa opowie na sierpniowej konferencji BlackHat. ,vi.curry