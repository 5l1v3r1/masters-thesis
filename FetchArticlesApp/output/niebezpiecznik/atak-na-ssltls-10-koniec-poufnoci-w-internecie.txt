BEAST to narzędzie pozwalające atakującemu na rozszyfrowanie danych przesyłanych protokołem TLS w wersji 1.0 (i SSL 3.0). Protokoły te są między innymi składową HTTPS i chronią transmisję danych pomiędzy webserwerem a przeglądarką. Na wstępie przypomnijmy, że TLS (Trasport Layer Security) to następca SSL (Secure Socket Layer). Głównym zadaniem TLS jest zapewnienie poufności i integralności transmisji danych oraz możliwość uwierzytelnienia serwera a czasem klienta. BEAST atakuje, SSL 3.0 i TLS 1.0 rozszyfruje Lada dzień, Thai Duong i Juliano Rizzo planują zademonstrować narzędzie o nazwie BEAST (Browser Exploit Against SSL/TLS) składające się z kodu JavaScript, który musi uruchomić ofiara oraz sniffera, który przechwytuje i rozszfrowuje zaszyfrowane ciasteczka, dając tym samym atakującemu nieautoryzowany dostęp do konta ofiary w danym serwisie internetowym korzystającym z HTTPS. Według twórców, atak zadziała także na serwery wykorzystujące HSTS (HTTP Strict Transport Security). Atak jest bardzo medialny, bo pozwala stwierdzić, że “źli hackerzy” są w stanie podsłuchiwać transakcje wykonywane za pomocą PayPala, albo przejąć czyjeś konto na GMailu (atak dotyczy tylko tych implementacji TSL, które wykorzystują szyfr blokowy AES). Zauważmy, że TLS 1.0 wykorzystywany jest także jako składowa takich usług jak VPN czy komunikatory internetowe. Robi wrażenie, prawda? Ale warto pamiętać, że aby atak doszedł do skutku, atakujący musi najpierw zmusić ofiarę do uruchomienia złośliwego JavaScriptu, a więc warunkiem koniecznym jest atak MitM i znalezienie XSS-a (niestety, wygląda na to, że da radę również bez XSS). TLS 1.1/1.2 na ratunek? Niestety, pomimo tego, że bezpieczniejsza wersja TLS, czyli 1.1 jest dostępna od 2006 roku, praktycznie wszystkie webserwery ciągle korzystają z podatnego na atak TLS 1.0: The Register brak szerszego przyjęcia TLS 1.1 upatruje w przestarzałych implementacjach SSL w Firefoksie i Chromie oraz OpenSSL-u. Bezpieczniejsze wersje TLS są za to dostępne w serwerze IIS (nie domyślnie) oraz Operze (domyślnie). Autorzy BEAST twierdzą, że większość właścicieli serwisów internetowych nie wdroży bezpiecznych protokołów TLS 1.1 lub 1.2, ponieważ nie są one wspierane przez znaczną liczbę klientów i upgrade do bezpieczniejszej wersji TLS oznaczałby spadek dochodów. Być może opublikowanie exploita coś zmieni w tej kwestii — Duong i Rizzo zdradzili, że już od maja współpracują w tej kwestii z producentami przeglądarek, którzy mają wprowadzić obejścia problemu. Warto też zauważyć, że Doung i Rizza wspominają jak na razie tylko o ataku na szyfr blokowy jakim jest AES. SSL-a można używać z szyframi strumieniowymi (RC4) — być może to pozwoli na bezbolesną ochronę przed tym atakiem? Z niecierpliwością czekamy na premierę narzędzia — panowie mają zaprezentować jego działanie “hackując” płatności PayPala. Jedno jest pewne, najbliższe tygodnie dla tzw. e-commerce będą pełne wrażeń — myślę, że to dobra pora, żeby zaproponować wszystkim sklepom internetowym zniżkę na nasze pentesty, w końcu warto ustrzelić wszystkie XSS-y :-) ,vi.curry