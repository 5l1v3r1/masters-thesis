1 marca (czyli jutro) Google wprowadza nową, zunifikowaną politykę prywatności. Na jej mocy poszczególne usługi Google będą mogły “wymieniać” się danymi na nasz temat. Poniżej pokazujemy co zrobić, aby nie ułatwiać życia sieciom reklamowym skojarzonym z Google. Wyłącz Google Web History Google Web History zapisuje wszystko co wpisujesz w pole wyszukiwania. A wiadomo, że to czego szukamy całkiem nieźle potrafi nas zdefiniować — znane są przypadki spraw sądowych, w których podejrzani o morderstwo lądowali za kratkami, bo w historii wyszukiwania Google znaleziono frazy takie jak “jak pozbyć się ciała“, “jak usunąć ślady krwi” ;) Do tej pory, Google Web History było enklawą — do danych zebranych w tej usłudze inne produkty Google nie miały dostępu. Zmieni się to jutro. Dlatego warto rozważyć usunięcie tych danych. Aby to zrobić należy wejść na adres https://www.google.com/history i kliknąć na “remove all Web History“. To nie tylko wyczyści historię, ale także wyłączy “logowanie” wpisywanych do wyszukiwarki Google zapytań. Ale uwaga! To nie znaczy, że Google nie będzie zbierało tych danych na “wewnętrzny użytek. Z włączonym Google Web History nasze zapytania będą przechowywane wieczyście, z wyłączonym będą anonimizowane po 18 miesiącach. Wyłącz historię YouTube Jak na razie, dane zebrane na Twój temat przez serwis YouTube, mogą być wykorzystywane tylko do personalizowania treści wewnątrz YouTube. Po 1 marca 2012 inne produkty Google uzyskają dostęp do historii oglądanych przez Ciebie filmów na YouTube (i historii wyszukiwań z tego serwisu). Aby to zmienić, zaloguj się do YouTube, kliknij na swoją ikonkę, a następnie kliknij na: 1. “Video Manager” -> “History”. Wybierz “Clear all viewing history” oraz “Pause viewing history”. 2. “Search History”. Wybierz “Clear all search history” oraz “Pause search history”. Pamiętaj aby powyższe kroki powtórzyć dla każdego konta Google (i YouTube) jakie posiadasz. Jeśli oczywiście nie chcesz się dać “spersonalizować” — niektórzy bowiem lubią mieć bardziej dostosowane do siebie reklamy i nie przeszkadza im to, że ich profile behawioralne wraz z danymi na ich temat są sprzedawane do sieci reklamowych. A na koniec… Tutaj możecie zobaczyć, jak Google Was zaszufladkowało (i wyłączyć ciasteczka reklamowe zarówno dla Wyszukiwarki Google jak i innych stron korzystających z sieci reklamowej Google) Tutaj możecie pobrać rozszerzenie “wyłączające” ciasteczka Google Analitycs, czyli statystyk Google obecnych na prawie każdej stronie w internecie :-) ,vi.curry