Wycieki danych osobowych się zdarzają często, ale nie zawsze w “dumpie” znajdują się dane czołowych międzynarodowych polityków. Żeby było śmieszniej, za wyciekiem danych czołowych polityków nie stoi żaden hacker — a sojusznik, australijski urzędnik organizujący szczyt G20. Wina Outlooka Do ciekawego ujawnienia danych osobowych w sumie 31 polityków (wśród nich tak znanych osobistości jak Barack Obama, Włodzimierz Putin, Angela Merkel, David Cameron, Xi Jinping) doszło w listopadzie 2014 roku. Wtedy to, jak informuje Guardian, do australijskiego odpowiednika naszego GIODO zgłosił się dyrektor australijskiego biura wiz “w poszukiwaniu porady“. Oto treść e-maila, jakiego wystosował (a jaki został pozyskany dzięki prawu dostępu do informacji publicznej): Jak wynika z ujawnionej korespondencji, jeden z pracowników biura wiz przez przypadek wysłał wiadomość zawierającą dane osobowe najważniejszych polityków na świecie do pracownika organizującego zawody “Asian Cup”. Wiadomo, że wyciekły takie dane jak: imiona i nazwiska numery paszportów, daty urodzenia szczegóły wiz (numery i typy wniosków), oraz “inne dane osobowe” Powodem wycieku był ludzki błąd — mail bowiem miał powędrować do kogoś innego, ale ze względu na funkcję “autouzupełniania w kliencie pocztowym Microsoft Outlook“, trafił do złej osoby. Niepoprawny odbiorca wiadomości zachował się jednak poprawnie i poinformował urzędnika, że to chyba raczej nie on powinien otrzymać dane osobowe kluczowych polityków. Sugeruję ich nie informować… Być może z racji na tak szlachetne zachowanie “pomylonego” odbiorcy, dyrektor biura wiz zasugerował australijskiemu GIODO, aby sprawę zamieść pod dywan i nie informować o wycieku osób poszkodowanych. Trzeba tu po części przyznać rację panu dyrektorowi. Wszak podstawowe dane osobowe światowych przywódców są publicznie znane (por. akt urodzenia Baracka Obamy) — a i trudno jest się przeciętnemu obywatelowi pod nich podszyć… W dodatku dyrektor biura wiz zapewnia także australijskiego GIODO, że prowadzone śledztwo wykazało iż autouzupełniony odbiorca skasował wiadomość zaraz po jej otrzymaniu i opróżnił kosz oraz oświadczył, że wiadomość nie została “złapana” przez nocny backup. Co za ulga! Miejmy nadzieję, że Merkel i Obama uwierzą w te wyjaśnienia, i nie przyjdzie im do głowy prewencyjnie zbombardować z drona siedziby Asian Cup ;-) PS. Guardian wspomina, że to samo biuro wiz miało podobny problem w lutym 2014 roku. Wtedy jednak wyciekły nie dane sławnych polityków, a 10 000 ludzi ubiegających się o azyl. Plik z informacjami na ich temat udostępniono przez pomyłkę na publicznej stronie WWW… Do trzech razy sztuka! ,igH