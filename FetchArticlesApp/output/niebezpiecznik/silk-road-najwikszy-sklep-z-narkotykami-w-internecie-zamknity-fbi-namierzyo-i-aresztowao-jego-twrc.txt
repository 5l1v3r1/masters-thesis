Silk Road od 2011 roku działał jako ukryta usługa w sieci TOR. Za jego pomocą można było kupować narkotyki, dowiadywać się jak oszukiwać bankomaty, a także skontaktować się z odpowiednimi ludźmi, którzy bez skrupułów zabijali wskazane ofiary. Wszystko za Bitcoiny. Dużo Bitcoinów. Szacuje się, że obroty Silk Roadu to ponad 9 milionów Bitcoinów (co daje miliard dolarów!). Składającą się z 950 000 użytkowników społecznością Silk Roadu administrował Dread Pirate Roberts (DPR). Z prowizji od transakcji miał on pozyskać niemalże 80 milionów dolarów. Dziś wiemy, że pod pseudonimem Dread Pirate’a ukrywał się Ross Ulbricht, 29 latek z San Francisco. Jak wpadł? O tym poniżej. Silk Road zamknięte FBI jakimś cudem udało się namierzyć serwery na których hostowany był Silk Road. Ujawnione dotychczas dokumenty nie zdradzają jak agenci tego dokonali — wiadomo jednak, że funkcjonariuszom innego kraju (nie podano jakiego) udało się 23 lipca 2013 zrobić obraz dysku serwera Silk Road. Dzięki temu FBI była w stanie odczytać prywatne wiadomości użytkowników Silk Roadu, w tym samego Dread Pirate’a Robertsa (DPR). Analiza tych wiadomości dała agentom pewne poszlaki co do tożsamości Dread Pirate’a Robertsa. Resztę układanki uzupełnił sam DPR… Fatalne błędy Rossa Ulbrichta Czytając ujawnione dokumenty sądowe, mamy wrażenie, jakbyśmy zapoznawali się z instrukcjami pt. “jak zdradzić swoją tożsamość w sieci TOR“. Rossa nie namierzono bowiem poprzez żadnego “backdoora” w sieci TOR, a dzięki podstawowym błędom, jakie popełnił próbując nieudolnie ukryć swoją tożsamość w internecie. Historia nabrała tempa w lipcu, kiedy to celnicy zatrzymali przesyłkę adresowaną do Rossa. Składało się na nią 9 fałszywych dowodów tożsamości (wszystkie zawierały zdjęcie Rossa i różne nazwiska). Kiedy celnicy odwiedzili go w domu, odmówił składania wyjaśnień, ale wspomniał, że “przecież każdy mógł zamówić lewe dokumenty na stronie zwanej Silk Road”. Jednak nie tylko zbyt długi język Rossa wpędził go w kłopoty. FBI już wcześniej miało pewne poszlakowe dowody na to, że to Ross stoi za Silk Road. Ross dość aktywnie udzielał się w internecie. Zarówno tym ukrytym, w sieci TOR, jak i tym normalnym (tu jego konto na Twitterze, i YouTube). Wszystko wskazuje na to, że nie potrafił obu światów odpowiednio odseparować. Ross, korzystając z nicka altoid reklamował Silk Road, krótko po jego starcie na forum bitcointalk.org. 8 miesięcy później, przy użyciu tego samego nicka szukał programistów, ale w ogłoszeniu podał już swój prywatny adres e-mail (rossulbricht@gmail.com) Ross umieścił w serwisie StackOverflow pytanie “Jak mogę połączyć się z ukrytą usługą TOR przy pomocy curla w PHP“ pod swoim prawdziwym nazwiskiem. Chwilę później zmienił co prawda nicka na “frosty”, ale Stack Overflow jak sie okazało, przechowuje historię nicków …a do Stack Overflow po logi odezwało się FBI. Dlaczego FBI interesowało się kimś o nicku “frosty” — bo w kluczu SSH na serwerze Silk Roadu znajdowała się właśnie taka domena i nazwa użytkownika… Ross korzystał z VPN-a do administracji Silk Roadem. Ale do VPN-a podłączał się z IP kawiarni niepodal domu jednego z jego przyjaciół. FBI uzyskało ten adres IP od operatora VPN-a, którego adres znaleźli w logach Silk Roadu… Przy okazji na jaw wyszło, że tego samego dnia, z adresu IP tej samej kawiarenki ktoś logował się na znane już agentom konto rossulbricht@gmail.com… Ponieważ zakładamy, że Ross szyfrował swoje wiadomości, a ewidentnie FBI się z nimi zapoznało, wszystko wskazuje na to, że Ross musiał też trzymać na przejętym serwerze swój klucz prywatny. Albo co gorsza w ogóle nie szyfrował wiadomości… Ross zleca zabójstwo moderatora Lektura prywatnych wiadomości DPR-a na Silk Roadzie ujawnia też, że w pewnym momencie miał on zostać zaszantażowany przez jednego z moderatorów o nicku FriendlyChemist. Przyjazny chemik żądał 500 000 dolarów, grożąc że opublikuje w internecie dane tysięcy użytkowników Silk Roadu. DPR zamiast zapłacić FriendlyChemistowi postanowił wynająć cyngla i go sprzątnąć. Płatny morderca chciał podjąć się zlecenia za 150 000 dolarów, ale Dread Pirate Roberts miał zaoponować z powodu zbyt wysokiej ceny, tłumacząc, że Koniec końców jednak przystał na 150 000, a jak pokazują dalsze wiadomości na jego koncie w Silk Road, cyngiel odpisał, że robota została wykonana. Ponieważ jednak FBI nie znalazło żadnych śladów potwierdzających zabójstwo, Ross nie został o to oskarżony. Tajniacy z FBI inwigilowali Silk Road od 2 lat Ross Ulbricht został za to oskarżony o handel narkotykami, hacking i pranie brudnych pieniędzy. Sprawę przeciwko niemu zbudował agent FBI, Christopher Tarbell, który szpiegował Silk Road pod fałszywą tożsamością. Rzekomo przeprowadził ponad 100 kontrolowanych zakupów (a policyjne laboratoria potwierdziły bardzo wysoką jakość prochów sprzedawanych na SR). Prawdą okazują się więc przypuszczenia niektórych paranoicznych użytkowników serwisów w sieci TOR — “MILICJA patrzy” ;-) Czy Ross Ulbricht zdążył zobaczyć finałowy odcinek Breaking Bad przed zatrzymaniem? ;-) Tak Nie Zobacz wyniki ankiety Inne ciekawostki z dokumentów sądowych. Moderatorzy Silk Roadu za swoją pracę zarabiali od 1000-2000 dolarów na tydzień. W serwisie zarejestrowanych było 146 tysięcy unikatowych kont kupców (a łącznie ponad 900 000 kont). Chociaż serwis służył głównie jako platforma sprzedaży narkotyków (od heroiny przez LSD do extasy), to można było także kupić poradniki okradania bankomatów, fałszywe dowody osobiste i generalnie skontaktować się z różnego rodzaju “czarnymi” charakterami. W chwili przejęcia serwisu, FBI skonfiskowało 26 000 Bitcoinów (czyli ok. 3,6 milionad dolarów). Kurs Bitcoina poszybował w dół (ok. 30 dolarów), ale wszystko wskazuje na to, że zaraz wróci do normy. Sam Ross, jak się okazało, mieszkał w wynajmowanym mieszkaniu, współdzielonym z innymi ludźmi w jego wieku, którym przedstawiał się fałszywym nazwiskiem. Nie było po nim widać, że jest milionerem… Dodatkowo, lektura materiałów sądowych ujawnia, że agenci FBI uważają PGP za “praktycznie niemożliwe do złamania” i smucą się, bo nie mogą sobie poradzić z analizą przepływów pieniędzy, jeśli transakcje BitCoinowe przechodzą przez tzw. mixery (pralnie BitCoinów). Na kogo teraz poluje FBI? Przypomnijmy, że dwa miesiące temu FBI aresztowało administratora Freedom Hostingu, któremu zarzucano utrzymywanie forów z pornografią dziecięcą. Freedom Hosting takżę działał jako usługa w sieci TOR (i też nie wiadomo, jak służby namierzyły i uzyskały dostęp do ich serwerów). Wtedy, pod torowym adresem Freedom Hostingu FBI umieściło kodem exploita na Firefoksa, który miał odkryć prawdziwy adres IP użytkowników serwisów hostowanych na Freedom Hostingu. W przypadku Silk Road, żaden podejrzany kod jeszcze nie pojawił się na przejętej domenie. I chyba się nie pojawi, w końcu FBI ma wszystkie dane serwisu, łącznie z adresami wysyłek i adresami portfeli Bitcoinowych. Czy w związku z tym agenci skupią się teraz na ściganiu narkotykowych handlarzy z Silk Roadu? Czy może jednak będą kolejne przejęcia serwisów działających jako ukryte usługi TOR-a? Jest przecież jeszcze kilka “narkotykowych”, które działają, np. BMR, Deepbay, czy Sheep. Zapewne teraz ruch na nich wzrośnie…) PS. Fora Silk Roadu dalej działają, co sugeruje, że znajdują się one na osobnym hostingu. ,igH