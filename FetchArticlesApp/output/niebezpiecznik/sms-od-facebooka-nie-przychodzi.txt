Miesiąc temu opisywaliśmy jak włączyć bezpieczniejsze logowanie do Facebooka, tak aby oprócz hasła, serwis prosił o podanie kodu przesłanego do nas SMS-em. Podwójne uwierzytelnienie pomaga lepiej chronić dostępu do naszego konta, ale jak większość rozwiązań bezpieczeństwa, czasem może okazać się mocno upierdliwym, ograniczającym wolność korzystania z serwisu zabezpieczeniem — na przykład wtedy, kiedy z jakiegoś powodu SMS-y od Facebooka przestaną dochodzić na naszą komórkę… Poniżej historia jednego z naszych czytelników, Łukasza Więcka, do którego w dniu zmiany nazwy sieci Era na T-Mobile nagle przestały przychodzić SMS-y od Facebooka. Autorem poniższego tekstu jest Łukasz Więcek. Logowanie do Facebooka z kodem SMS Należę do grupy ludzi, którzy dbają o swoje bezpieczeństwo w sieci. Gdzie tylko się da, korzystam z HTTPS, nie podpinam się do sieci WiFi udostępnianych w restauracjach, a moc swojego domowego routera mam skręconą, żeby jego sygnał nie sięgał dalej, jak do okna w moim pokoju. Po prostu lubię się czuć bezpiecznie. W zeszłym miesiącu pojawił się na Niebezpieczniku news, w którym, ku mojej uciesze, została opisana metoda podwójnego logowania do Facebooka, która została wreszcie udostępniona dla Polaków. Dosłownie minutę po przeczytaniu tego posta miałem już aktywowane podwójne logowanie za pomocą jednorazowych haseł przysyłanych za pośrednictwem wiadomości SMS, a moje poczucie bezpieczeństwa podskoczyło o 10 punktów ;) Sielanka niestety nie trwała długo. Nikt wprawdzie mojego konta nie przejął, ale i ja sam straciłem do niego dostęp. Ciężko jest mi powiedzieć, czy to tylko zbieg okoliczności, ale 5 czerwca, w dniu oficjalnego rebrandingu sieci Era, przestały do mnie dochodzić SMS-y z hasłami umożliwiającymi logowanie. SMS od Facebooka nie dochodzi Całą niedzielę cierpliwie przeczekałem licząc po cichu na to, że problem zostanie szybko zlikwidowany. Niestety w poniedziałek rano SMS-y nadal nie dochodziły, więc posłałem do supportu Facebooka maila z opisem całego problemu. Po kilku minutach dostałem odpowiedź o następującej treści: Wszystko byłoby fajnie, gdyby nie to, że już od ponad dobry próbuję sobie wysyłać te SMS-y, nie mam w żadnej innej przeglądarce aktywnej sesji FB, a telefonu szukać nie muszę, bo leży zaraz obok myszki ;) W tym momencie poczułem lekki niepokój, ale nadal miałem nadzieję, że jest to jakiś powszechny problem i w ciągu najbliższych dni zostanie załatany. Niestety – mijają kolejne dni, a SMS-y jak nie dochodziły, tak nie dochodzą. Dodatkowo od znajomych dostawałem informacje, że do nich (również T-Mobile) te wiadomości dochodzą. Napisałem więc w tej sprawie do pomocy technicznej T-Mobile. Następnego dnia otrzymałem następującą odpowiedź: Nie chcę wnikać w to, w jakiej “aplikacji” sprawdzali te “wiadomości smsy”, ale w sumie mając już kilka doświadczeń z pracownikami pomocy technicznej nie spodziewałem się żadnej mądrzejszej wiadomości. Jedynym tropem pozostała więc ta kwestia wyboru bramki SMS na Facebooku. Ta opcja jest o tyle realna, że mój numer telefonu został kiedyś przeniesiony do Ery z Simplusa. Nie chce mi się wierzyć w to, że FB wybiera bramki SMS na podstawie pierwszych trzech cyfr numeru, bo ta metoda była skuteczna dobrych parę lat temu (i mówię tu tylko o naszym kraju). Niemniej jest to jedyny trop, jakim dysponuję, dlatego też klepnąłem jeszcze jednego maila do supportu FB podsuwając im tą wskazówkę. Poprosiłem jednocześnie o udostępnienie jakiegokolwiek innego sposobu pozwalającego zalogować się na swoje konto. Napisałem, że mogę się zweryfikować za pomocą wszystkich czterech kont e-mail podpiętych pod moje konto, lub za pomocą podpisywania zdjęć znajomych, lub nawet mogę w celu weryfikacji zadzwonić do nich z mojego numeru. Od wysłania tej wiadomości minęły dwa dni i niestety w dalszym ciągu nie doczekałem się odpowiedzi… I powiem Wam, że cała ta sytuacja zaczyna się dla mnie robić bardzo problematyczna. Każdy wykorzystuje Facebooka do innych celów. Mnie na przykład w ogóle nie interesuje, że Kazik zerwał z dziewczyną, a Piotrek skończył studia i pyta znajomych, czy mogą mu załatwić jakąś robotę. Dla mnie Facebook jest narzędziem pracy, które przekłada się na konkretne zyski. Tracąc dostęp do Facebooka, straciłem dostęp do wszystkich fanpage, którymi administruję. Straciłem też dostęp do całej korespondencji, w której ustalałem szczegóły zarówno ze swoimi zleceniodawcami, jak i klientami Karteczkowa. O ile zlecenia najwyżej przepadną, o tyle z Karteczkowem robi się mały klops, bo nie możemy teraz z Kasią ani zrealizować tych zamówień, ani nawet uprzedzić ludzi, żeby nie przyjeżdżali po odbiór. Do tego straciłem kontakt z częścią znajomych. Mało tego! Nie mogąc zalogować się na Facebooku, straciłem też dostęp do wszystkich for, serwisów i portali, do których logowałem się przez Facebook Connect. Ba! Nie mogę nawet na własnym blogu moderować komentarzy do postu, w którym testowo zastąpiłem system komentarzy z WordPressa komentarzami z Facebooka. Aż się boję myśleć co by było, gdyby wszystkie komentarze na blogu opierały się na tej Facebookowej wklejce… Tydzień bez dostępu do jednego z moich podstawowych narzędzi pracy. Sytuacja jest naprawdę nieciekawa, a dodatkowo dobija fakt, że support Facebooka jakoś specjalnie się nie pali do tego, żeby mi w jakikolwiek sposób pomóc. W sumie mojej winy w tym wszystkim nie ma. Facebook udostępnił usługę, z której po prostu zacząłem korzystać. Wiem, że jestem dla nich tylko jednym rekordem w bazie danych, ale wystarczyłoby naprawdę odrobinę chęci i zapewne przy pomocy kilku klików myszy mogliby mi umożliwić dostęp do mojego profilu. No nic – pozostaje mi tylko czekać. Jak coś się zmieni, dam Wam znać… Autorem powyższego tekstu jest Łukasz Więcek. Aktualizacja Po opublikowaniu tej historii na swoim blogu, do Łukasza po dwóch dniach odezwał się polski pracownik Facebooka, który obiecał pomoc. Po kilku godzinach, Łukaszowi wyłączono podwójne uwierzytelnienie i mógł się znowu zalogować na swoje konto. Słysząc tego typu historie, ciężko przekonać kogoś, że zwiększone bezpieczeństwo (tu: podwójne uwierzytelnienie) w przypadku Facebooka jest zawsze “user-friendly”. ,Mr. Niebezpieczny