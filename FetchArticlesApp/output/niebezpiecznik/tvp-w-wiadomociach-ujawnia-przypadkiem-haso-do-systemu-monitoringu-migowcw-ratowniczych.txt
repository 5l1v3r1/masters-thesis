Wczoraj w głównym wydaniu wiadomości o 19:30, w materiale o Lotniczym Pogotowiu Ratunkowym w jednym z kadrów znalazła się biała tablica zlokalizowana w siedzibie LPR — a na niej login i hasło do systemu RescuTrack, którego zadaniem jest monitoring i zarządzanie flotą śmigłowców ratunkowych. Lotnicze Pogotowie Ratunkowe zapisuje hasła na tablicy Sprawę nagłośnił na Wykopie użytkownik neversaid. Materiał video dostępny jest na stronach TVP (od 20 minuty). Mimo, że hasło wygląda na “silne i losowe” to pokazanie go w telewizji wartości te przekreśla… (Przy okazji, to dobry argument do debaty czy lepsze są hasła łatwe do zapamiętania czy tak trudne, że trzeba je zapisać). Ktoś z użytkowników Wykopu potwierdził, że dane do logowania są prawdziwe, umieszczając zrzut ekranu tego, co jest widoczne po zalogowaniu do systemu RescueTrack: Swoją drogą, ktoś wie jakie realne ryzyko stwarza dostęp do konta w serwisie RescueTrack? Aktualizacja: jak wynika z relacji, osób, którym udało się zalogować, możliwe było wysłanie SMS do obsługi śmigłowca . Chyba mamy FAIL-a roku… Jak nie zapisywać haseł Istnieje pojęcie zasady “czystego biurka”. Warto również przestrzegać zasady “czystej tablicy/ściany” — przynajmniej na czas, kiedy do naszej tajnej kryjówki wchodzi do nas ogólnopolska telewizja… ;) Przekonał się o tym niedawno sam premier Donald Tusk… Na marginesie, jeśli kiedyś traficie na podobną sytuację, to zamiast najpierw wrzucać ją na Wykop, warto zadzwonić do “ofiary”, poinformować o problemie, upewnić się, że dostęp do konta nie jest już możliwy i dopiero wtedy publikować o tym informację (tzw. responsible disclosure)… Neversaid tak postąpił — ale okazało się, że LPR mimo, że poinformowało o zmianie hasła, to tego nie uczyniło…. PS. W środowisku bezpieczników krąży historia o pewnej ogólnopolskiej państwowej spółce, która po wymianie sprzętu w serwerowni zaprosiła dziennikarzy aby pokazać im nowe szafy pełne mrugających diod (PR musi być!). Następnego dnia, na drugiej stronie Gazety Wyborczej można było znaleźć zdjęcie przedstawiające na pierwszym planie uśmiechniętych administratorów, na drugim pachnące nowością serwery, a na trzecim tablice z wypisanym IP, loginem i hasłęm do firmowego VPN-a… ,Piotr Konieczny