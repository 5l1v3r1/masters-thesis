Miesiąc temu pisaliśmy o włamaniu na serwery Adobe, w wyniku którego wykradziono bazę danych użytkowników i kod źródłowy oprogramowania Adobe (m.in. najnowszej wersji Acrobat Readera). Adobe właśnie przyznało, że wykradziono również kod Photoshopa oraz dane nie 3 milionów użytkowników (jak początkowo myślano), ale aż 150 milionów (!!!) z czego 38 zawiera komplet danych. Co gorsza, w sieci pojawił się zrzut wykradzionej bazy… Ściągnij bazę haseł z Adobe Pomimo tego, że atakujący zdecydowali się na opublikowanie tej ogromnej liczby wykradzionych haseł w internecie (w formacie: ID, e-mail, zaszyfrowane 3DES-em hasło, podpowiedź do hasła) …to ich analiza pliku wcale nie jest łatwa: najpierw dane (3,8GB plik users.tar.gz) trzeba ściągnąć, a Adobe trzyma rękę na pulsie i co chwile zdejmuje plik z kolejnych hostingów i for dyskusyjnych — obecnie można ściągnąć go m.in. z usenetu lub z linków dystrubuowanych na serwerach IRC potem dane hasła należy rozszyfrować, a dokładniej znaleźć klucz. Hasła są bowiem szyfrowane 3DES-em Warto tu zauważyć, że ponieważ hasła są szyfrowane (a nie hashowane), to złamanie klucza od razu odszyfruje wszystkie hasła w bazie. Jaką wartość ma ta baza? Nie oszukujmy się, wartość samego konta Adobe jest praktycznie zerowa. Baza nie jest jednak bezużyteczna. Gdyby udało się znaleźć klucz, którym Adobe zaszyfrowało hasła użytkowników, będziemy mieli do czynienia z chyba największym “wyciekiem” haseł w historii (dotychczas palmę pierwszeństwa trzymał RockYou) — takie wycieki mają olbrzymie znaczenie pod kątem statystyki najpopularniejszych haseł. Chociaż w zasadzie, w ciemno możemy powiedzieć, że numerem jeden na bank jest hasło “123456” nie tylko na świecie, ale także w Polsce (co można było ustalić na bazie wycieku z Filmwebu oraz pewnego serwisu randkowego). Niektórych haseł nie trzeba łamać, bo… Ponieważ w udostępnionym pliku, oprócz e-maila i zaszyfrowanego hasła jest także podpowiedź, jaką użytkownicy ustawiali do swojego hasła, to w niektórych przypadkach można z dużym prawdopodobieństwem odgadnąć hasło danego użytkownika. Oto jak wyglądają 3 najpopularniejsze hasła w wycieku z Adobe: 1911867 EQ7fIpT7i/Q= 446144 j9p+HwtWWT86aMjgZFLzYg== 345833 L8qbAD3jl3jioxG6CatHBw== Zapewne pierwsze z nich to właśnie 123456 — ale to tylko nasze domysły. Kiedy jednak spojrzymy jakie podpowiedzi miało 1 911 867 użytkowników posiadających to hasło… …to będzie jasne, że EQ7fIpT7i/Q= to 123456. Czy jednak da się na tej podstawie złamać klucz przy ataku z plaintekstem? To pytanie pozostaje otwarte. Hasło Edwarda Snowdena to… Jako przykład weźmy niejakiego Edwarda Snowdena (być może jest to nawet ten Edward Snowden). Jak zauważył Joshua Dustin, w wykradzionych danych jest konto edwardsnowden@hotmail.com, któremu odpowiada następujące zaszyfrowane hasło: BBRXmv9FVlXioxG6CatHBw==. 64458589-|--|-edwardsnowden@hotmail.com-|-BBRXmv9FVlXioxG6CatHBw==-|-|-- Snowden nie ustawił sobie podpowiedzi do hasła, ale… w bazie jest 207 innych osób z tym hasłem. Jakie są ich podpowiedzi? Macie pomysł, jakie to hasło? :-) Szyfrować czy hashować? Wyciek danych z Adobe każe zadać to pytanie. My skłaniamy się w stronę hashowania. Przy szyfrowaniu, gdzieś klucz trzymać trzeba — jeśli atakujący go wykradną (albo złamią), mają całą bazę na tacy. W przypadku hashowania, taka sytuacja nie będzie miała miejsca (ale z drugiej strony, błyskawicznie uda się “złamać” hashe użytkowników z łatwymi hasłami). Jedno jest natomiast pewne. Przechowywanie w bazie nieszyfrowanych podpowiedzi do haseł może się okazać bardzo zgubne… PS. Adobe twierdzi, że skontaktowało się już ze wszystkimi użytkownikami, których hasła zostały wykradzione. Nie jest jednak prawdą, że skontaktowało się ze wszystkimi, których dane wykradziono. Jeden z naszych testowych adresów e-mail podanych Adobe podczas rejestracji do tej pory nie otrzymał w sprawie włamania żadnej wiadomości — a adres ten znajduje się w wykradzionej bazie. ,igH