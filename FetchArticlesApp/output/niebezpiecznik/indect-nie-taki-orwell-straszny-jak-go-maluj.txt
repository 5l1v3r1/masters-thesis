Przyznajemy, unikaliśmy tego tematu, mimo, że o INDECT wiemy praktycznie od początku istnienia tego projektu, czyli od lat przeszło już trzech. Świadomie nie pisaliśmy o INDECT, kiedy na fali protestów anty-ACTA informacje o tym projekcie znów wypłynęły do mediów. Dlaczego? Bo docierały do nas sprzeczne opinie na temat celów tego projektu i środków technicznych wykorzystywanych do jego realizacji. Zamiast powtarzać FUD i propagandę, która na okrągło przewija się w “mainstreamowych” mediach, postanowiliśmy zatem przyjrzeć się INDECT-owi od środka. Poniżej wynik naszego gruntownego, ale przede wszystkim *niezależnego* researchu związanego z INDECT-em. Czym naprawdę jest ten projekt i czy rzeczywiście zagraża prywatności Polaków, jak twierdzą Anonimowi? Wniosek wyciągnijcie sami, bo jednoznacznej odpowiedzi, jak zwykle w tego typu przypadkach brak… FUD o INDECT Szalę goryczy po naszej stronie przelały masowo pojawiające się w mediach informacje o tym, że INDECT to system monitoringu miejskiego, opracowany m.in. do wykrywania handlu żywymi organami (sic!) w sieci… Że niby co? Miejskie kamery zaczną magicznie zaglądać, czy spacerując po krakowskich Plantach nie przenosimy w plecaku nerek dla cioci? Z kolei Anonimowi, na fali protestów przeciw ACTA odgrzebali dość widowiskowy filmik, który rzeczywiście, w charakterystycznym dla Hollywood stylu (są efekty specjalne i szybkie samochody marki Fiat) przedstawia INDECT jako Orwellowski system inteligentnego monitoringu: Ile w tym prawdy? Niewiele… Film powstał przed zbudowaniem prototypu INDECT, a wiadomo, że wizualizacje artystyczne często mijają się z prawdą (jak wyczytacie z zamieszczonego poniżej wywiadu, film ten niewiele ma wspólnego z INDECT-em, natomiast dość dobrze ukazuje brak zdolności komunikacyjnych uczelnianych projektów). Z kolei funkcja INDECT-u polegająca na monitoringu handlu żywymi organami rzeczywiście istnieje, ale nie jest tak spektakularna jak można by przypuszczać po mainstreamowych doniesieniach — dotyczy bowiem monitoringu Internetu (hej, drogie gazety, Google też potrafi wyszukiwać w internecie dane słowa!) Jaki problem ma rozwiązać INDECT? Zwróćmy uwagę na jeden aspekt, który wszyscy, pisząc o INDECT, starają się pomijać. Kamery CCTV, czyli monitoring miejski już istnieje, działa i praktycznie każde miasto jest kamerami pokryte! Nie musimy się obawiać nadejścia Orwella — on już tu jest, na każdym rogu, co piątej latarni i wielu skrzyżowaniach. I co gorsza, w Polsce, w przeciwieństwie do np. UK, brak jest jasnych oznaczeń monitorowanych miejsc. Anglik idąc po chodniku wie, że patrzy na niego 100 kamer, Polak nie (chociaż zapewne większość z nas się domyśla). Te kamery działają (w większości :>)– mają tylko jeden problem. Obsługuje je człowiek — istota, która potrafi zasnąć, odpalić własnego laptopa z YouTube w trakcie pracy, co w konsekwencji może doprowadzić do przeoczenia jakiegoś “interesującego” zdarzenia. Co INDECT już potrafi? Jednym z założeń INDECT-a jest wykorzystanie algorytmów do przetwarzania obrazu do lepszego nadzoru nad monitorowanymi poprzez kamery obszarami. Przez lepszy nadzór należy rozumieć automatyczne wykrywanie “interesujących” zdarzeń. Autorzy INDECT chwalą się, że potrafią wykryć wkroczenie na tory tramwajowe: pozostawienie bagażu bez nadzoru (wiecie, dla pracowników lotniska to zawsze oznacza bombę :>) oraz rabunek (np. poprzez nagłą zmianę kierunku ruchu i prędkości jednego z monitorowanych obiektów): INDECT ma więc nikłe szanse aby ochronić nas przed bomberami-samobójcami. Ci nie zostawiają ładunków wybuchowych w porzuconym bagażu. Oni są łądunkiem. Dodatkowo zasadnym wydaje się rozważenie kosztów rozwoju algorymów służących do detekcji “pozostawionego bagażu” w stosunku do strat, jakie tego typu bagaże wywołują (ile z nich wybuchło, ile kosztuje każdorazowa interwencja psa/saperów). Przypomnijmy, że wartość dofinansowania projektu INDECT to 15 mln EUR (nie do końca da się zapewne oszacować ile poświęcono na rozwój algorytmu wykrywającego “porzucone” bagaże). Automatycznie wykrywający potencjalne zagrożenia INDECT może też całkiem nieźle wspomóc monitoring dużych obszarów pokrywany niewystarczającą liczbą “dokładnych” kamer. Jak to działa? Feed video z jednej, obejmującej cały obszar kamery służy do wykrywania “zdarzeń”, na które automatycznie kierowana jest druga, dokładniejsza kamera. I tu zastanawiamy się, na ile taki tandem można “zddosować” poprzez np. celowe skakanie, wywołanie sztucznej zamieszki ;) Prywatność a INDECT Jednym z założeń INDECT-u jest prywatność — widać to dobrze na oficjalnym diagramie: W ramach INDECT-u opracowywane są znane m.in. z Google StreetView mechanizmy prywatności, takie jak zaawansowane techniki zamazywania twarzy czy też tablic rejestracyjnych poprzez “szyfrowanie” oryginalnego kawałka obrazu/video i udostępniania go tylko odpowiednim osobom. INACT w ramach INDECT W ramach INDECT tworzony jest także projekt INACT, którego zadaniem jest pomoc w kryminalistyce informatycznej poprzez analizę materiału dowodowego przy pomocy automatycznej detekcji dziecięcej pornografii oraz zaawansowanego wyszukiwania podobnych obrazów. Podobnie mechanizmy jak ten powyżej też już istnieją — por. Google Image Reverse Search albo TinEye — i nie spotkaliśmy się do tej pory z tym, żeby nazywano je “orwellowskimi”, podobnie jak nie zauważyliśmy, żeby Anonimowi je DDoS-owali ;) Czym rzeczywiście jest INDECT — fakty – INDECT to projekt, nad którym prace są jawne – INDECT nie jest w stanie lokalizować konkretnej osoby – nie przechowuje też danych osobowych (imiona, adresy, numery dokumentów) – INDECT nie śledzi telefonów komórkowych ani nie przechwytuje rozmów telefonii komórkowej – INDECT nie będzie testowany podczas Euro2012 – INDECT to algorytmy; niektóre z nich można zastosować na obrazach (danych) nie tylko z kamer, ale również z internetu. – INDECT jest finansowany przez EU (11mln), reszta (4mln) to środki partnerów do których należy wiele uniwersytetów, nie tylko AGH. – INDECT posiada radę etyki, której doradza m.in. lubiany i szanowany w środowisku Wojciech Wiewiórowski, pełniący funkcję Głównego Inspektora Danych Osobowych w Polsce. – Policja i MSW decyzją ministra Cichockiego odcięły się od współpracy z INDECT-em. AGH nie otrzymała w tej sprawie żadnego oficjalnego pisma. – Policje innych krajów natomiast są INDECT-em zainteresowane Czym rzeczywiście jest INDECT – wywiad A teraz wróćmy do kreowanej przez media rzeczywistości. Zapytajmy tych, którzy INDECT tworzą, Profesora Andrzeja Dziecha, Profesora Andrzeja Czyżewskiego, Profesora Wiesława Lubaszewskiego, Piotra Szczuko, Michała Grega, Jana Derkacza, Krzysztofa Dorosza i Mikołaja Leszczuka, czy czują się jak Feynman i Fermi, naukowcy, którzy stworzyli pierwszą bombę atomową. Czy AGH to współczesne Los Alamos, a INDECT można porównać do Projektu Manhatann? ;) Niebezpiecznik: Jak powstał projekt INDECT? Zespół INDECT: Pomysł projektu INDECT został zainicjowany w 2007 roku przez Polską Platformę Bezpieczeństwa Wewnętrznego. Wniosek projektowy został złożony przez międzynarodowe konsorcjum 17 partnerów z krajów Unii Europejskiej pod kierownictwem Profesora Andrzeja Dziecha (Katedra Telekomunikacji, AGH). Projekt został opracowany głównie przez zespół badawczy z AGH, Politechniki Gdańskiej i Politechniki Poznańskiej pod kierownictwem Prof. dr hab. inż. Andrzeja Dziecha z AGH. Niebezpiecznik: Ile osób pracuje przy tym projekcie? Czy wszystkie rozwijają te same moduły INDECT-u? Jeśli nie – to czy można nakreślić z ilu części/zespołów/projektów składa się coś, co w całości można nazwać INDECT-em? Przy projekcie pracują 262 osoby. Wokół inicjatywy obok AGH skupiło się jeszcze niezależnie 10 innych wyższych uczelni z różnych państw. Niebezpiecznik: W czym Państwa projekt jest lepszy od Google Images Reverse Search czy też TinEye lub algorytmów wyszukiwania używanych przez forensic software typu: FTK/EnCase? (chodzi o moduł do wyszukiwania pornografii dziecięcej) Oprogramowanie INACT jest zestawem dwóch aplikacji korzystających z techniki Query by Example (QbE). Takie aplikacje (w tym także tak znane jak Google Images Reverse Search, czy też TinEye) rzeczywiście już z powodzeniem funkcjonują. Podobnie, koncepcja użycia funkcji skrótu do wyszukiwania podejrzanych obrazów w informatyce śledczej, jest w użyciu od wielu lat i jest wbudowana w wiele narzędzi diagnostycznych, takich jak EnCase oraz FTK (Forensic Tool Kit). Prototyp aplikacji, przygotowywany w ramach projektu INDECT poszerza znacznie możliwości istniejących narzędzi śledczych między innymi przez: Bazowanie na wizualnym podobieństwie obrazów pozwalające między innymi na detekcję obrazów przeskalowanych, edytowanych czy pochodzących z jednej sesji fotograficznej. Wdrożenie zaawansowanych mechanizmów z dziedziny automatyki pozwalających na około dziesięciokrotne przyspieszenie wyszukiwania w stosunku do wyszukiwania losowego. Aplikacja powstawała przy stałej współpracy z użytkownikami końcowymi, co ma oczywisty wpływ na jej przydatność. Na etapie wczesnego prototypu jest moduł pozwalający na wyszukiwanie filmów przy zachowaniu powyżej wymienionych zalet Warto dodatkowo wspomnieć o będącym w trakcie realizacji, algorytmie automatycznego wykrywania pornografii dziecięcej. Ten autorski algorytm jest w stanie określić, czy zdjęcie jest przykładem pornografii dziecięcej nie dysponując przykładami (nie jest oparty o metody z rodziny Query by Example), co jest jego niezaprzeczalną zaletą. Na koniec, nawiązując do obaw i głosów twierdzących, że tworzony jest system „orwellowski” należy zaznaczyć, że: Oprogramowanie INACT jest tworzone z myślą o ściganiu przestępstwa produkcji dziecięcej pornografii, które jest powszechnie uważne za bezsprzecznie moralnie karygodne. Oprogramowanie INACT może być zastosowane jedynie przy dostępie fizycznym do systemu plików podejrzanego. W obecnie funkcjonującym prawodawstwie wymagany jest nakaz organów ścigania, którego uzyskanie regulują ścisłe procedury. Oprogramowanie to w żaden sposób nie jest przystosowane do pracy zdalnej. Więcej informacji: http://www.springerlink.com/content/jh87416833611825/ Niebezpiecznik: Jak gotowy jest już projekt INDECT? Ile czasu minie, zanim pojawi się „na ulicach” (niekoniecznie Polski)? Prace nad projektem mają zostać zamknięte do końca 2013. Oznacza to, że prace badawcze realizowane w ramach projektu zostaną zakończone, natomiast z pewnością nie zostaną „odłożone na półkę”. W wyniku prac badawczych projektu INDECT, powstaną nowe rozwiązania i technologie służące bezpieczeństwu obywateli, które będą miały zdolność komercjalizacji. Już dotychczas wiele firm wykazuje zainteresowanie opracowanymi rozwiązaniami. Niebezpiecznik: Reakcje na INDECT można porównać do reakcji na tworzenie bomby atomowej. Czy czujecie się Państwo jak Feynman, który pracuje przy projekcie Manhattan? Porównanie do bomby atomowej może faktycznie działać na wyobraźnię, ale nijak się ma do tego, co robi INDECT – gdyby chcieć trzymać się tego porównania to narzędzia tworzone w ramach projektu INDECT nie mają, nawet potencjalnie, możliwości „niszczących”. W projekcie tworzone są narzędzia mające na celu wykrywanie niebezpieczeństw i usprawnienie pracy policji z zastosowaniem innowacyjnych technologii. Jednym z zadań projektu jest ochrona danych i zapewnienie prywatności poprzez zastosowanie metody kryptograficznych (włącznie z algorytmami kwantowej dystrybucji kluczy) oraz cyfrowych znaków wodnych. W ramach samego projektu tworzone są mechanizmy zabezpieczające przed nadużyciami, np.: uwierzytelnianie, autoryzacja, monitorowanie dostępu do narzędzi i do informacji, zabezpieczanie informacji za pomocą nowych algorytmów kryptograficznych, itd. Same prace projektowe są nadzorowane przez Radę Etyki. Projekt był przedmiotem szeregu audytów kontrolujących zgodność prac projektowych i samych wyników z zasadami etycznymi i uregulowaniami dotyczącymi praw obywatelskich – w szczególności tymi dotyczącymi ochrony danych osobowych. Niebezpiecznik: Czy Anonimowi, którzy w swoich oświadczeniach są gorącymi przeciwnikami INDECT-u spamują Państwa e-maile/Facebooka?  Nie. Niebezpiecznik: Jak zareagowaliście Państwo na wycofanie się z projektu MSW i polskiej policji? Sprawa wydaje się bardzo kuriozalna, bo AGH do tej pory nie została oficjalnie poinformowana o wycofaniu się Ministerstwa Spraw Wewnętrznych i Komendy Głównej Policji z projektu INDECT. Wszak trudno „poinformowaniem” nazwać komunikat czy wypowiedzi ministra Jacka Cichockiego. Do AGH nie dotarło żadne pismo z MSW z wyjaśnieniami, czy i dlaczego wycofaliby się z projektu. My ten projekt skończymy. Warto podkreślić, że zainteresowanie współpracą i udostępnieniem niektórych narzędzi tworzonych w ramach projektu INDECT wyraziły ostatnio policje z wielu krajów europejskich, między innym z Hiszpanii, Rumunii, Czech i Łotwy. Po ochłonięciu z emocji czy nacisków politycznych, ten projekt powinien być stosowany, bo on naprawdę pomoże policji. Niebezpiecznik: Skąd wzięły się informacje o tym, że INDECT pozwala wykryć handel ludzkimi organami? Automatyczna ekstrakcja tekstów stanowiących potencjalne ogłoszenia handlu organami zostało przedstawione, jako przykładowe (benchmarkowe) zastosowanie, w raporcie Deliverable D4.4 (str. 35, http://www.indect-project.eu/files/deliverables/public/deliverable-4.4#page=35), który jest publicznym raportem i przeszedł pozytywnie ocenę Rady Etyki. Było to także prezentowane na różnych targach i konferencjach, np.: EUROPOLTECH, więc żadna tajemnica. Więcej informacji: http://wyborcza.pl/1,76842,9431466,Czlowiek_szuka__komputer_znajduje.html Niebezpiecznik: W rozmowie z Radiofonią wspominaliście Państwo, że jednym z zadań INDECT jest ochrona prywatności osób monitorowanych – a tymczasem film, który ukazał się w 2010 jako reklama INDECT zaprzecza temu stwierdzeniu – widzimy policję, która z monitoringu pobiera zdjęcie podejrzanego, jego numery tablic, a następnie przeszukuję swoją bazę pod tym kątem. Rozumiem, że na tamtym etapie była to wizualizacja projektu (rozwiązania techniczne jeszcze nie istniały i nie były wdrożone) – ale film ten dość jasno nakreślił kierunek INDECT-a… Muszę więc zapytać, co sądzicie Państwo o tej reklamówce z 2010r – czy INDECT może zostać wykorzystany do przedstawionego w niej scenariusza? Ten film w żadnym przypadku nie jest „reklamówką INDECT-a”. Film powstał na zlecenie Komisji Europejskiej i stanowić miał humorystyczny impuls do dyskusji o ochronie prywatności osób monitorowanych, podczas sesji Citizens Security Needs Versus Citizens Integrity” na organizowanej przez KE konferencji European Security Research Conference (SRC09) w Sztokholmie. Jednym z zaproszonych prelegentów był właśnie Profesor Andrzej Dziech, koordynator projektu INDECT. Niestety, pozbawiony właściwego kontekstu, film „zaczął żyć własnym życiem” w Internecie, przecząc jednemu z głównych zadań INDECT (wspomnianej ochronie prywatności). Niebezpiecznik: Jestem sprzedawcą odkurzaczy. Nazywam się Kowalski. Mieszkam na Prądniku Białym w Krakowie. Mamy tam kamerę na osiedlu, kamerę na skrzyżowaniu z 29 listopada. Moje zdjęcie jest na Facebooku. Wczoraj odwiedziłem Halinę Nowak, zostawiłem jej wizytówkę. Stefan, mąż Haliny pracuje w miejskim monitoringu. Wczoraj po powrocie do pracy zobaczył moją wizytówkę na stoliku przy łóżku. Nie ufa żonie, że jestem tylko sprzedawcą. Wyszukał moje zdjęcie na Facebooku – czy na podstawie moich danych i zdjęcia, za pomocą INDECT-a Nowak mógłby „śledzić” to jak poruszam się po mieście? Integracja narzędzi INDECT z miejskim monitoringiem miałaby następujące skutki: Pan Stefan Nowak (pracujący w miejskim monitoringu) nie widziałby na obrazie pochodzącym z monitoringu twarzy Pana Kowalskiego (ani twarzy innych osób w monitorowanym obszarze). Twarze i inne wrażliwe informacje (np. numery tablic rejestracyjnych) byłyby niewidoczne podobnie jak w przypadku obrazów na ‘Google Street View’. Pan Nowak byłby powiadamiany o tym, że należy zwrócić uwagę na konkretny obszar gdyby zaistniała w nim sytuacja wskazująca na zagrożenie (np. stwierdzone by zostało pojawienie się tam broni). Poza tym, wyszukiwanie twarzy konkretnej osoby na obrazach z monitoringu jest ciągle zadaniem technicznie bardzo trudno wykonalnym, co wynika z wciąż dalekich od doskonałości algorytmów, zmiennych warunków oświetlenia, ustawienia twarzy w stosunku do kamer, jakości kamer, itd. Generalnie problemem wyszukiwania i rozpoznawania twarzy zajmuje się wiele ośrodków na świecie. Wiemy np. o testach przeprowadzonych w warunkach rzeczywistych (na wydzielonym obszarze dworca kolejowego) przez zespół związany z Bundeskriminalamt. Wyniki tych testów były dalekie od zadawalających, jeśli chodzi o skuteczność jak i czas potrzebny na wyszukanie danej twarzy w bazie danych. W projekcie INDECT nie zajmujemy się rozpoznawaniem twarzy i gromadzeniem danych osobowych. Niebezpiecznik: Najciekawsze pytanie z punktu widzenia Niebezpiecznika  Jak (czy w ogóle?) chronicie się Państwo przed oszukiwaniem AI INDECT-u? Podczas meczu płacę 5 kibicom, żeby wywołali bójkę, skakali, palili race – INDECT kieruje tam automatycznie swoje kamery. Ja tymczasem kradnę złoty puchar, który jest wnoszony na stadion. To nie jest pytanie do naukowców. Trzeba powiedzieć stanowczo, że nie ma czegoś takiego, jak „System INDECT” – nie będzie on instalowany, zwłaszcza na stadionach (mówi o tym, z resztą, komunikat na stronie projektu: http://www.indect-project.eu/events/global/to-euro-2012-and-indect-pl). My niczego nie chronimy, tylko prowadzimy prace badawcze z dziedziny analizy obrazów. INDECT – to projekt badawczy i jako taki, niczego nie będzie strzegł. Realizowane są wyłącznie eksperymenty badawcze w kontrolowanym środowisku. W opisanej sytuacji na miejsce zdarzenia „odwracającego uwagę kamer” nie będą skierowane wszystkie kamery obsługiwane przez algorytmy, a wyłącznie te, które zlokalizowane są najbliżej miejsca zdarzenia. Inne kamery będą kontynuowały obserwację przydzielonych im obszarów. W tworzonych algorytmach wykorzystywana jest wiedza o fizycznej lokalizacji kamer i ich orientacji do tego, aby wydajnie zarządzać przydzielaniem im zadań takich jak obserwacja punktu wskazanego przez operatora lub dokładniejszy podgląd miejsca, w którym algorytmy wykryły zdarzenie warte zweryfikowania przez operatora. Warto podkreślić, że teoretyczny system obsługiwany jest przez człowieka i nigdy sam nie podejmuje radykalnych działań. Algorytmy wyłącznie podpowiadają gdzie skierować kamerę, na co zwrócić uwagę i która z podłączonych kamer rejestruje zdarzenie warte zweryfikowania przez operatora. Ponadto w trybie manualnym pomaga szybko i precyzyjnie ustawić duże zbliżenie na wybrany punkt. Za pomoc w realizacji wywiadu redakcja Niebezpiecznik.pl pragnie podziękować dr inż. Mikołajowi Leszczukowi, dzięki któremu możliwe było uzyskanie odpowiedzi na wszystkie zadane przez nas pytania. INDECT jak nóż INDECT można krótko podsumować: jest jak nóż. Może okazać się pomocny, ale może także skaleczyć. Na pewno jednak posuwa nas naprzód w ewolucji; w końcu wygodniej nożem niż krzemieniem… Warto też zauważyć, żę przestępcy nie mają obaw, aby udoskonalać technicznie swoje narzędzia. Szybsza reakcja na przestępstwa? INDECT dostaje od naszej redackji “TAK” — chociaż szczerze wątpimy, że policja dogoni tego, co wyrwał torebkę po informacji od operatora kamery. Bezpodstawne sprawdzenie, którymi ulicami porusza/poruszał się pojazd o numerze rejestracyjnym XY 12345 – “NIE” (chociaż jeśli wierzyć autorom, INDECT tego nie potrafi). I na sam koniec krótka prośba, zignorujmy aspekty polityczno-etyczne i chociaż przez chwilę szczerze zachwyćmy się tym, że to Polacy otrzymali grant na rozwój projektu technicznego. Że mamy w naszym kraju naukowców, którzy są w stanie rozwijać innowacyjne projekty. Nawet jeśli w oczach niektórych to miałby być jedyny plus tego projektu — warto docenić zdolności rodaków. PS. A jeśli za kilka lat okaże się, że wdrożony na ulicach INDECT przerodzi się w orwellowski okular i faszystowski bacik, to jesteśmy pewni, że ci bardziej technicznie świadomi obywatele na pewno znajdą na niego sposób (por. Jak obejść zakaz zakrywania twarzy na ulicy) :> ,Piotr Konieczny