Od wczoraj media (co gorsza nie tylko mainstreamowe, ale — co najsmutniejsze — również techniczne) trąbią, dość bezmyślnie, o tym jaka to “straszna wojna” trwa w internecie i że właśnie odnotowano “największy atak komputerowy w historii internetu”, który — i tu cytat — “spowolnił internet”. Już nie możemy tego słuchać… DDoS to nie finezyjny atak Po pierwsze — nie chodzi o żadne włamania, kradzieże pieniędzy, ani inne spektakularne wycieki danych. Niestety. Chodzi o zwykły, bezmyślny DDoS. Fakt, duży (300Gbps), ale skierowany tylko w 1 cel i nie spowalniający globalnie internetu, a obciążąjący tylko niewielką (bardzo niewielką) jego część — serwery firmy Spamhaus oraz infrastrukturę tych, którzy Spamhausowi udzielili hostingu. Spamhaus podpadł Cyberbunerowi, bo wciągnął jego klasy adresowe na blacklistę, co sprawia, że spora rzesza serwerów odbijają maile wysyłane przez klientów Cyberbunkera. W odwecie Cyberbuner wynajął rosyjski botnet i trzasnął w Spamhaus DDoS-em Dlaczego nikt z was nie odczuł skutków tego “strasznego” ataku? Możecie się więc zastanawiać, dlaczego skoro wszędzie piszą, “że internet spowolnił“, wy tego nie odczuliście, a ściągany wczoraj z internetu kolejny film …legalny obraz ISO Linuxa ściągnął się tak samo szybko jak zawsze? Wyjaśniamy — niektóre firmy chcą, żeby o ataku było głośno, bo na tym zarabiają (tak, tak, stare chińskie przysłowie mówiące o tym, że jak nie wiadomo o co chodzi, to chodzi o pieniądze, kolejny raz okazało się prawdą). Główną winą za nakręcanie FUD-u obarczyć należy CloudFlare’a — który świadczy usługi ochrony przed DDoS-em i na którego infrastrukturę przeniósł się atakowany Spamhaus (a DDoSerzy, jak można się domyślić, w odpowiedzi zaczęli pakietować klasy CloudFlare’a). To CloudFlare zaczął propgować bzdurę o śmiercionośnym ataku w tekście “Atak DDoS który prawie popsuł internet“. W skrócie: CloudFlare’owi zależy na tym, żeby o ataku było jak najgłośniej, bo wtedy więcej osób dowie się o tym, co sprzedają i że całkiem nieźle radzą sobie z DDoS-ami (trochę gorzej z fuckupami ich własnych pracowników: jeden rozłożył całą firmę, drugi –a był nim sam prezes — spowodował wyciek danych klientów). Internet wcale nie zwolnił Wytłumaczmy najpierw dlaczego “TEN ŚMIERTELNIE GROŹNY ((OMG LUDZIE GINĄ !!111)) ATAK HACKERÓW” wcale nie jest tak spektakularny jak niektórzy by tego chcieli i z punktu widzenia całego internetu wcale nie jest tak zauważalny… CloudFlare prezentuje wykresy tylko z jednego IX-a i mówi o ruchu 300Gbps: Gizmodo za to zdobyło wypowiedź jednego z backbone operatorów, który zaprzeczył, żeby taki ruch był znaczący i zauważalny (pod kątem utrudnień) w globalnym internecie, gdzie niektórzy operatorzy na co dzień pracują z ruchem 2,5Tbps. Na deser wykres z Internet Traffic Reportu: Jak widać, DDoS-u nie widać ;) Technicznie o ataku Botnet wykorzystał do ataku znaną od lat amplifikację DNS, która polega na wysłaniu zespoofowanego pakietu do serwera DNS, który w odpowiedzi zwraca 100 razy większą porcję danych. Źle skonfigurowanych serwerów DNS w internecie jest niestety cała masa, tzn. 21 milionów… CloudFlare z kolei radzi sobie z atakami DDoS poprzez duplikację chronionego serwera na kilkudziesięciu własnych datacenters na świecie i wykorzystywaniu mechanizmu anycast do routingu. Dzięki anycastowi, siła ataku jest rozbijana na poszczególne datacenters, najbliższe botom. Kiedy Spamhaus przeszedł na CloudFlare, atakujący zmienili taktykę. Zaczęli atakować nie Spamhausa a infrastrukturę dostawców łącz dla CloudFlare’a, który sam w sobie nie jest operatorem i dzierżawi łącza od lokalnych operatorów w kilku krajach. LINX-owi jak widać na powyższych wykresach zaszkodzili odrobinę, ale nie całemu internetowi. Tutaj relacja jednego z upstream providerów, który wyjaśnia jak atakującym udało się zachwiać stabilnością niektórych IX-ów. BGP Hijacking, nie tylko DDoS Aktualizacja: Jak się okazało, oprócz DDoS-a Cyberbunker wykonał także BGP hijacking; ze swojego AS34109 Cyberbunker/CB3Rob ogłosił dokładniejszą trasę do nameservera Spamhausu 0.ns.spamhaus.org z prefiksem 204.16.254.40/32. Ściągajcie póki możecie! Podsumowując: tak, to był największy zaobserwowany do tej pory atak, ale tylko DDoS. Nie, nie spowolnił on internetu, a jedynie, jak to DDoS, znacząco wpłynął wyłącznie na wydajność tych węzłów, w które był skierowany. CloudFlare działa, nie ma co do tego wątpliwości, szkoda że ich bullshit-bingo dorównuje możliwościom ich ochrony przed DDoS-em, które są ogromne ;) A teraz idźcie i ściągajcie, zanim znów ktoś w mediach nie poda, że od dziś internet jest wolniejszy ;) ,igH