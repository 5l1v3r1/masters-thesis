Matthew Campbell to prawnik trudniący się obroną byłych policjantów, których zwolniono ze służby po tym, jak ujawnili nieprawidłowości w swoich departamentach. Jak to prawnik, w ramach przygotowań do rozpraw, wielokrotnie prosił policję o dostarczenie różnych dokumentów dotyczących jego klientów. Zazwyczaj dostawał je e-mailem lub w formie wydruków. Pewnego dnia, kurier przyniósł mu jednak …dysk twardy. Spisek! To słowa, które Matthew miał wypowiedzieć na widok dysku przesłanego mu przez policyjnego prawnika w ramach odpowiedzi na żądanie dostarczenia zbioru dowodów do rozprawy. Matthew postanowił przesłać dysk USB do swojego znajomego speca od komputerów, a ten potwierdził, że nośnik zawiera złośliwe oprogramowanie. Ustalono też, że złośliwym oprogramowaniem są aż 3 różne trojany z funkcją m.in. wykradania haseł i udzielania zdalnego dostępu do zainfekowanego komputera. Matthew, który podejrzewa że zawartość nośnika nie była przypadkowa, wystosował już skargę w tej sprawie. Dodatkowo, prawnik zauważył, że w materiałach, o które wnioskował (zawartości skrzynek pocztowych) brakuje niektórych z e-maili, a część z nich została celowo skasowana. Jakby tego było mało, prawnik dotarł do informacji, że policyjny informatyk, na 10 dni przed przekazaniem nośnika brał udział w konferencji, gdzie uczestniczył w warsztatach z “bezpiecznego kasowania danych” i nie wybrał innych dostępnych warsztatów dotyczących obchodzenia się z materiałem dowodowym. A może to nie spisek? Tyle domysłów prawnika i jego speca od IT. Ponieważ trojany są dość standardowe i jak przyznaje sam prawnik, brak jest dowodów na to kto je umieścił na dysku, warto byłoby także rozważyć mniej korzystny dla “obrony” — a równie prawdopodobny — bieg wydarzeń. Jeden z policyjnych komputerów jest zainfekowany. Jeśli to na nim przygotowywano nośnik, mógł on zostać zainfekowany zupełnie przypadkiem i niecelowo — albo trojany po prostu były załącznikami do e-maili, o które wnioskował prawnik (por. Ministerstwo Gospodarki wyjaśnia wczorajszy wyciek a ABW ostrzega przed złośliwym oprogramowaniem). Nie ma też nic dziwnego w przesyłaniu, w odpowiedzi na wnioski, danych na nośnikach — to że prawnik do tej pory nie otrzymywał danych, o które wnioskował w tej formie, mogło wynikać z ich rozmiaru. Policjanci mają oficjalne trojany do dyspozycji Na koniec warto przypomnieć, że rządy i organy ścigania coraz większej liczby krajów posiadają swoje “oficjalne” trojany, które w majestacie prawa wykorzystywane są do zbierania informacji w prowadzonych sprawach. Niemcy mają R2D2. W wielu krajach jest też wykorzystywany FinFisher lub RCS, o którym głośno było rok temu, kiedy ślady jego serwerów zarządzających odkryto także na terenie Polski. Trojanami tymi infekuje się nie tylko zdalnie, przez internet — ale także lokalnie, np. wkraczając do domu podejrzanego pod jego nieobecność i instalując trojana na dostępnych komputerach. 2 lata temu, przy okazji afery z agentem Tomkiem, na Wyborczej pojawiły się zwierzenia jednego z byłych oficerów służb. Stwierdził on m.in., że służby wykradały dane (a może i modyfikowały system) komputerów dziennikarzy i innych gości, którzy zostawiali sprzęt w obowiązkowym depozycie w trakcie wizyt w budynku CBA. Nie rozstawajcie się więc nigdy ze swoimi nośnikami :-) ,Piotr Konieczny