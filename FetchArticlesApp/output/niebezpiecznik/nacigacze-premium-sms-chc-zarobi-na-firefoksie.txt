Jeśli chcecie wypróbować nowego Firefoxa Quantum, najlepiej pobierajcie go ze stron Mozilli. Serwisy “alternatywne” mogą zawierać przykre niespodzianki. Nasz Czytelnik – Konrad Mańko – wpisał w Google słowo “Firefox” i zobaczył takie propozycje. Istotny dla nas jest drugi od góry link, proponujący pobranie ze strony www.dobreprogramy.pro. To nie są “te” DobreProgramy.pl, które wszyscy znacie. To raczej jedna z tych stron, które próbują pojechać na reputacji znanego serwisu. Konrad pobrał instalator ze strony www.dobreprogramy.pro i po uruchomieniu zobaczył coś takiego. Nie ma informacji o cenie, a SMS na numer 92566 musi kosztować 30,75 zł brutto (tyle kosztują wszystkie SMS-y wysłane na numery w formacie 925XXX). Przed wyświetleniem powyższej zachęty użytkownik instalatora widzi okienko, w którym trzeba wyrazić zgodę na warunki, do których prowadzi link. Na stronie dobreprogramy.pro trudno znaleźć regulamin oraz informację o tym kto świadczy usługę. To wystarczający powód, aby odradzać korzystania z tej strony. Poza tym prawo telekomunikacyjne mówi dość jasno o tym, w jaki sposób należy informować o cenie SMS-a o podwyższonej opłacie. Przypomnijmy. Próbowaliśmy skontaktować się z dostawcą usługi i ciekawi byliśmy, czy przedstawi nam jakieś rozsądne wyjaśnienia. Jak dotąd (3 dni po wysłaniu pytań) nie dostaliśmy żadnej odpowiedzi. Kto za tym stoi? W bardzo podobny sposób działa serwis dobre-programy.xyz, istny brat bliźniak www.dobreprogramy.pro. Jeśli sprawdzimy jakie inne strony są hostowane na jednym serwerze z tą drugą domeną, otrzymamy następujące wyniki. Softmania to kolejny serwis, który stara się “sprzedawać” darmowe oprogramowanie za SMS-y. Z tą jednak różnicą, że zachęta do wysłania wiadomości jest wyświetlana na stronie internetowej, jeszcze przed pobraniem instalatora. Na SoftMania.pl jest również regulamin. Dowiadujemy się z niego, że… Jest to na swój sposób sprytne. Płacisz tylko za dostarczenie hasła, a to jest przecież niezbędne do dokonania samej płatności. Czyli płacisz za możliwość zapłacenia, a wszystko inne jest darmowe :). Zauważcie, że Softmania również korzysta z numeru 92566 i prefiksu GT. Co na to Mozilla? Zgłosiliśmy sprawę Mozilli jeszcze przed weekendem. Dziś otrzymaliśmy tylko krótkie oświadczenie. Niestety nie dowiedzieliśmy się jakie działania podjęto w tym przypadku, choć wcześniej Mozilla dopytywała nas, przy jakich frazach wyszukiwania wyświetla się reklama dobreprogramy.pro. Co na to “prawdziwe” DobreProgramy? Nie jest to pierwszy raz gdy ktoś próbował wykorzystać reputację serwisu DobreProgramy.pl. Przykładowo w roku 2012 pod adresem dobre-programy.pl pojawił się serwis “pobieraczkowy” czyli taki, który namawiał do darmowego testowania usług, a potem żądał pieniędzy za samo zarejestrowanie się. Poprosiliśmy redakcję prawdziwego DobreProgramy.pl o komentarz w tej sprawie. Odpowiedział nam Tomek Bryja. Rozmawialiśmy też z Tomkiem telefonicznie. Podkreślił on, że jedynym sposobem walki z takimi przypadkami jest zgłaszanie nadużyć reklamowych do Google. Im więcej osób to zrobi tym lepiej. Poza tym – niestety – nie wydaje się by istniały skuteczne metody walki z tego typu naciąganiem. Pozostaje ostrzeganie i edukowanie, co niniejszym robimy. ,Marcin Maj