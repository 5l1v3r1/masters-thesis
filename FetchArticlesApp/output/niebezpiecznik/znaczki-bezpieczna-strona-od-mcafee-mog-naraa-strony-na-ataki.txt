Z tzw. odznaczeń “100% bezpieczna, totalnie niehackowalna strona/sklep” żartowaliśmy już nie raz. Okazuje się, że jest kolejny powód, aby pożartować z ich podejścia do bezpieczeństwa… Gdy odznaka “strona jest bezpieczna” znika… Jak informuje Shane MacDougall, bardzo łatwo można poznać kiedy strona korzystająca np. z usługi “secure trust mark” od McAfee jest podatna na atak. Wystarczy monitorować, czy odznaczenie zostało danej stronie cofnięte. Jeśli tak, to oznacza to, że strona nie opłaciła abonamentu albo występuje na niej jakaś podatność na atak. W ramach swojego wykładu na konferencji Derbycon, MacDougall zaprezentował narzędzie Oizys, automatycznie wyszukujące strony, którym cofnięto “certyfikacje”. No cóż, metoda MacDougalla nie jest zbyt odkrywcza, a dodatkowo jego narzędzie nie wskazuje podatności, przez którą odznaka została cofnięta (trzeba ją znaleźć samemu). Warto jednak wspomnieć o tym “odkryciu” w kontekście ślepej wiary niektórych, że zapłata za tego typu odznaki jest wystarczająca, aby zapewnić bezpieczeństwo swojemu serwisowi internetowemu. Niestety, strona sama się nie zabezpieczy, a automatyczne skanery podatności, z których korzystają tego typu “programy” certyfikacyjne nie są w stanie znaleźć wszystkich klas błędów. Jeśli ktoś chce mieć bezpieczną stronę, od profesjonalnych pentestów niestety nie ucieknie… Na stronach, które dumnie chwaliły się światu, iż są bezpieczne (bo posiadały odznakę np. Hacker Safe od McAfee) w przeszłości wielokrotnie znajdowano np. podatności typu XSS. Wtedy przedstawiciele McAfee tłumaczyli to tym, że generalnie ta klasa błędów nie jest tak groźna jak SQL injection… Jeśli chcecie mieć ikonkę w tym stylu, skorzystajcie z jednej z tych — są za darmo :-) PS. Może reszta wykładów z Derbycon będzie bardziej odkrywcza — trochę ich jest, a weekend dopiero się zaczyna. Miłego oglądania! ,vi.curry