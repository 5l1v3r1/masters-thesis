W trakcie zeszłotygodniowej konferencji DEFCON premierę miała 5 wersja internetowego narzędzia do atakowania tzw. infokiosków, czyli wolnostojących komputerów (np. w hotelach, muzeach lub u fotografa). iKAT v5 Większość internetowych kiosków posiada pewne ograniczenia, jak np. brak możliwość odpalenia shella, wyjścia z aktywnej, dedykowanej aplikacji, itp. Jeśli tylko uda nam się zmusić infokiosk do wejścia na adres iKAT-a, do dyspozycji będziemy mieli szereg “ataków/narzędzi”, których celem jest zwiększenie naszych uprawnień, niezależnie od tego, czy kiosk działa pod kontrolą systemu Windows, Linux, czy Mac OS X. Dzięki iKAT-owi można uzyskać dostęp do shella lub wyjść z aktywnej aplikacji. Od najnowszej wersji iKAT posiada również “jednokliknięciowe”, oparte na metasploicie, rozwiązanie — 1Click PWN, które odpala skanowanie kiosku i automatycznie dobiera exploity. iKAT wspiera różne techniki ataku, np. ataki poprzez podatności w rozszerzeniach/wtyczkach przeglądarek internetowych (tj. ActiveX, .NET, Java, Silverlight i Flash). Ponieważ część administratorów infokiosków blokuje dostęp do domeny iKAT-a, można pobrać jego kopię pod nazwą iKAT Portable, a następnie osadzić ją we własnej domenie. Jeśli administrujecie jakimś internetowym kioskiem, warto go przetestować przy pomocy tego narzędzia — zapewne będzie to pierwsza rzecz, której spróbuje atakujący. ,Piotr Konieczny