Przesyła zdjęcia w irańskim mundurze, mówi z zagranicznym akcentem i ma ciemne włosy. Tyle informacji FBI miało na temat osoby mówiącej o sobie “Mo”, która przez kilka miesięcy przesyłała pogróżki o podłożeniu bomb na uniwersytetach, hotelach i lotniskach w USA. Jego historia pokazuje, dlaczego warto zaklejać kamery w laptopach… Mo maskuje się Mo znał się na rzeczy, komunikując się z służbami skrzętnie ukrywał swoją tożsamość i lokalizację (zapewne korzystając z TOR-a i czyszcząc metadane). Telefony wykonywał przez VoIP (Google Voice). FBI oczywiście ściągnęło logi od właścicieli usług, które wykorzystywał Mo. Dzięki temu, od Google, funkcjonariusze dowiedzieli się, że konto zostało założone na dane Mohammed Arian Far, a podana data urodzin sugerowała, że Mo ma 27 lat. Konto zarejestrowano z adresu IP w Teheranie, ale aż 3 lata temu… Ponieważ brakowało klasycznego punktu zaczepienia (np. adresu do przeszukania na terenie USA), podjęto decyzję o zapolowaniu na Mo przy pomocy federalnego trojana, który miał być dostarczony na komputer Mo poprzez jego, dedykowaną do wysyłania pogróżek, skrzynkę na Yahoo (adres: texan.slayer@yahoo.com). Dokumenty sądowe zdradzają jak FBI przeprowadza operacje podrzucenia trojana. Aby użyć trojana FBI musiało zyskać zgodę sądu. Co ciekawe, jak informuje Washington Post, nie wszystkie żądania tego typu są przez sąd akceptowane. Czasem sąd tłumaczy, że brak mu jurysdykcji aby wydać nakaz przeszukania komputera który …nie wiadomo gdzie się znajduje. Jak FBI podrzuca trojana? FBI najczęściej podrzuca złośliwe oprogramowanie poprzez …klasyczny phishing wysyłając podejrzanym e-maile zawierające linki prowadzące do serwerów służb w Quantico. Kiedy podejrzany ulegnie namowom i klinie w podstawiony link, następuje atak drive-by-download, czyli automatyczne pobranie i wykonanie wrogiego kodu na komputerze ofiary. Niestety nie wiadomo, z jakich podatności (i czy są to 0day’e) korzysta FBI. Jeśli jednak przypomnimy sobie ataki wykonywane przez FBI na użytkowników TOR-a, tuż po przejęciu serwerów Free Hostingu to jest wielce prawdopodobne, że FBI ma w rękawie kilka 0day’ów na specjalne okazje. W przypadku Mo, dokumenty sądowe sugerują jednak, że jedynie, co Mo musiał zrobić aby aktywować trojana, to po prostu zalogować się na swoje konto na Yahoo. Czyżby więc FBI miało możliwość modyfikowania kodu interfejsu poczty Yahoo tylko dla jednego jej użytkownika? Yahoo zaprzecza, że współpracowało z FBI w tym zakresie. Może więc funkcjonariusze skorzystali z zabawek NSA, tj. silnika QUANTUM? A może po prostu, w dokumentach sądowych znajduje się mocne uproszczenie procesu podrzucania trojana? Co może trojan FBI? Jak zdradza Marcus Thomas były dyrektor z pionu technologicznego FBI, federalny trojan jest w stanie skorzystać z kamery w laptopie podejrzanego i zrobić mu zdjęcie (por. kliknij tu i mamy twoje zdjęcie). Co ciekawe, robi to jednak ponoć bez włączania diody sygnalizującej o pracy kamery! Tu jednak pojawia się problem natury prawnej. Włączenie takiego przechwytywania obrazu z kamery na komputerze podejrzanego może bowiem narazić postronne osoby na inwigilacje. Dodatkowo, federalny trojan, jak każde inne złośliwe oprogramowanie, jest w stanie po cichu ściągać z komputera zainfekowanej osoby dowolne pliki; zdjęcia, dokumenty i e-maile. Analiza sądowych dokumentów nie ujawnia żadnych innych specjalnych funkcji narzędzia. Czy Mo został schwytany? Nie. Podrzucony na jego konto trojan nie zadziałał, tak jak powinien. Krótko przed uzyskaniem zgody z sądu FBI wprowadziło bowiem “poprawkę” do kodu… i ten nie wykonał się na komputerze Mo. Mimo wszystko komputer Mo próbował pobrać trojana, dzięki czemu w ręce FBI wpadły 2 nowe adresy IP. Niestety oba ciągle z Teheranu… Przynajmniej wiadomo, przez jaki kraj należy się proxować, aby FBI nie wysłało eskadry helikopterów… ;) ,vi.curry