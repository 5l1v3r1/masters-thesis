W Izraelu, z powodu włamania do systemu CCTV, zamknięto tunel przez który przechodzi jedna z głównych arterii tego kraju. Przestój spowodował straty idące w setki tysięcy dolarów. Atak na kamery monitoringu Atak skierowany był w serwery zarządzające m.in. pracą kamer telewizji przemysłowej, które nadzorowały ruch w tunelu Carmel i były krytycznym składnikiem systemu pobierającego opłaty za przejazd. Umieszczono na nich złośliwy kod, przez co system nie mógł naliczać myta. Pierwszy atak spowodował paraliż tunelu na 20 minut. Następnego dnia jednak, atak ponowiono w czasie porannego szczytu, a ruch został zatrzymany na 8 godzin. Kto stoi za atakami? Początkowo wydawało się że za atakiem stoją specjalistyczne grupy hackerów rządowych wrogich Izraelowi państw, np. z Iranu. Wnikliwa analiza incydentu, a zwłaszcza kodu trojana ujawniła jednak, że nie jest zbyt wyrafinowany i cały atak to najprawdopodobniej robota hacktywistów (Aktualizacja: tak twierdzi AP na podstawie kilku niezależnych, anonimowych źródeł, zarządca tunelu zaprzecza, że chodzi o atak hackerów. Być może była to po prostu zwykła infekcja wirusem, a nie sterowana ręcznie operacja?). Gimnastyka antyhackerska Krytyczne, przemysłowe usługi w Izraelu są atakowane bardzo często. W przeszłości udało się włamać m.in. do systemów zarządzania światłami ruchu drogowego. Israel’s national electric (IEC) — główny dostawca energii w Izraelu — ujawnił, że co sekundę identyfikuje 6000 unikatowych ataków (nie wiadomo jednak, jak je zlicza — ale przy tej liczbie zapewne chodzi o DDoS). Z tego powodu IEC wprowadził program szkoleń CybeGym. Szkolenia te mają pomóc we wczesnym wykrywaniu i zapobieganiu atakom. Cyberwojna? Coraz większa informatyzacja państw sprawia, że nawet tak przyziemne i znane od setek lat budowle, które wydawać by się mogło niewiele mają wspólnego z wirtualną rzeczywistością, jak np. tunele, mogą być podatne na ataki internetowe i zablokowane. Przerażenie potęguje fakt, że niekiedy ataki są tak łatwe do przeprowadzenia, że nie wymagają zaangażowania kosztownych, “sponsorowanych” przez (wrogi) rząd badań, a jedynie powszechnie dostępnego malware’u. Pytanie, czy pewne państwa przypadkiem po cichu nie odkrywają i kolekcjonują tego typu podatności infrastrukturze swoich wrogów, czekając na start ewentualnego konfliktu…? Wtedy rzeczywiście jednym kliknięciem myszy możnaby sparaliżować funkcjonowanie wroga. ,PPietraszewski