Wygląda na to, że to nie koniec dramatu firmy Sony… Kiedy wydawało się, że nie może być już gorzej, firma poinformowała, że nieznani atakujący wykradli 12 700 numerów kart kredytowych należących do osób spoza USA. Dodatkowo łupem włamywaczy padły dane ponad 24 milionów kont z sieci Sony Online Entertainment. Atak na SOE (Sony Online Entertainment) Sony poinformowało 2 maja, że oprócz 78 milionów rekordów wykradzionych niedawno z sieci PSN, ktoś ukradł kolejne kilkadziesiąt milionów rekordów z ich serwerów należących do sieci SOE (Sony Online Entartainment). Wykradzione dane to: Imię i nazwisko Adres (miasto, kod, kraj) Adres e-mail Płeć Data urodzenia Numer telefonu Login i hash hasła Dodatkowo, intruzi weszli w posiadanie 12 700 numerów kart kredytowych/debetowych wraz z ich datą ważności. Sony wspomina także o możliwości wykradzenia 10 700 numerów kont bankowych i innych szczegółów rachunku należących do Niemców, Austriaków, Holendrów i Hiszpanów. W odpowiedzi na atak Sony wyłączyło sieć SOE i zatrudniło zewnętrzną firmę audytorską. Firma łączy tę kradzież z atakiem na PSN, który miał miejsce 16-17 kwietnia. Mimo, że wciąż nie wiadomo, czy intruzi przejęli numery kart kredytowych użytkowników sieci PSN, to powyższy atak pokazuje, że włamanie na serwery Sony dla niektórych może przynieść wymierne straty finansowe… Zemsta pracowników? Pojawiają się też pierwsze hipotezy, że za atakami na Sony mogą stać zwolnieni pracownicy — w przeddzień ataku, Sony zwolniło 200 pracowników działu usług Online, czyli tego, który jest odpowiedzialny za sieci SOE i PSN. Czyżby któryś z nich wypłacił sobie premię Twoją kartą? ,vi.curry