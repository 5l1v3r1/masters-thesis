O spoofingu GPS, czyli podszywaniu się pod sygnał z satelitów GPS w celu zmylenia odbiornika GPS co do informacji na temat jego lokalizacji pisaliśmy już wielokrotnie; 3 lata temu, kiedy Brytyjczycy opisywali jak przekierować np. TIR-a z elektroniką pod fałszywy adres, oraz 2 lata temu, kiedy Iran, rzekomo poprzez spoofing GPS, przechwycił amerykańskiego drona. Tym razem naukowcy z Teksasu pokazali jak przy pomocy kosztującego 3000 dolarów spoofera GPS przejąć kontrolę nad wartym 80 milionów jachtem morskim. Spoofing GPS-u Badacze twierdzą, że wysyłając fałszywe sygnały do odbiornika GPS na jachcie byli w stanie sterować nim w prawo i lewo lub naprowadzić na kurs kolizyjny z innym statkiem. Brzmi dość sensacyjnie, ale warto pamiętać, że akurat żeglarze są specjalnie szkoleni w dziedzinie nawigacji bezprzyrządowej …i chyba musiałoby mocno wiać, aby nie zorientowali się, że schodzą z kursu. Co innego autopilot, ale i on nie opiera się tylko i wyłącznie na odczytach z GPS. Amerykańska stacja telewizyjna FOX określa spoofing mianem terroryzmu – ale jak jednak pokazuje przypadek Costa Concordii (albo Titanica) człowiek potrafi spowodować katastrofę morską i wcale nie musi w tym celu spoofować GPS-u… Nie tylko statki, także samoloty Badacze z Teksasu dodają, że na spoofing GPS podatne mogą być także samoloty — ale i tu należy obedrzeć temat z sensacyjności, bo już przeszło rok temu, opisując eksperyment tej samej grupy wskazaliśmy, że temat przejmowania samolotów bezzałogowych, które znacznie mocniej polegają na GPS niż samoloty pasażerskie, jest znany od prawie 10 lat. Warto tu także nadmienić, że wojskowy sprzęt korzysta z szyfrowanego sygnału GPS-u, który nie jest podatny na spoofing. Na marginesie, całkiem niedawno pewien mężczyzna został zastrzelony, ponieważ GPS zaprowadził go pod zły adres… ,igH