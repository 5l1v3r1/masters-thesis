Trójka naukowców wykorzystała kamerę termowizyjną do ataków na bankomaty. Przy pomocy kamery termowizyjnej zrobili oni zdjęcia pinpadu po tym, jak ofiara odeszła od bankomatu. Na podstawie temowizyjnych fotografii byli w stanie określić, które klawisze i w jakiej kolejności zostały naciśnięte. Ataki termowizyjne Na wstępie należy podkreślić, że metoda ta nie jest nowa. Kilka dobrych lat temu podobny eksperyment, z tym że służący odczytaniu kodu do sejfu, przeprowadził Michał Zalewski. Obecne badania rozszerzają eksperyment Michała o bankomatowe klawiatury wykonane z różnego materiału: plastik, metal. Badaczom udało się poprawnie zidentyfikować ponad połowę z wstukanych PIN-ów nawet po minucie od ich wprowadzenia. Kamera termowizyjna: ochrona Wniosek z badań: bezpieczniejsze są klawiatury z metalu. W uproszczeniu, ze względu na wysoką przewodność termiczną metalu, bardzo ciężko uchwycić krótkotrwałą zmianę temperatury. Przed atakiem lepiej chronieni byli także ci, którzy mieli niską temperaturę ciała i lekko naciskali na przyciski pinpadu. A zatem, aby bezpiecznie wypłacić środki, wszystkim paranoikom polecamy przed skorzystaniem z bankomatu zamknąć się na parę minut w lodówce ;) I pamiętajcie, nie kłamcie, kiedy bankomat zapyta, czy rzeczywiście byliście w lodówce. Atak z kamerą termowizyjną to kolejny przykład ataków side-channel. Niedawno opisywaliśmy atak na telefony komórkowe pozwalający odczytać PIN przy pomocy akcelerometru. Ciekawe jakie wyniki dałoby zastosowanie kamery termowizyjnej w atakach na kody dostępu do smartphonów? ,Piotr Konieczny