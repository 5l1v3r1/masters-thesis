Nie tak dawno informowaliśmy o atakach na samochody poprzez obejście zabezpieczeń interface’u diagnostycznego. Później wspominaliśmy o atakach bezprzewodowych, wykorzystujących podatności znajdujące się w umieszczonych w kole pojazdu czujnikach ciśnienia lub systemach BlueTooth. Teraz przyszedł czas na zwykłą płytę CD w samochodowym odtwarzaczu. Błędy w oprogramowaniu samochodów W przypadku czujników ciśnienia naukowcy podsłuchali ich komunikacje z komputerem pokładowym samochodu i mogli zdalnie odczytać ID samochodu (co pozwalało na jego późniejsze śledzenie), a także zakłócić pracę czujników, czy też zawiesić ECU (Electronic Control Unit). Teraz inna grupa badaczy przedstawiła relację ze swoich badań na ostatnim spotkaniu National Academy of Sciences i zaprezentowała jak przejąć kontrolę nad samochodem za pomocą odpowiednio spreparowanej piosenki nagranej na CD i odtworzonej w samochodowym systemie stereo. Jak na razie brak szczegółów technicznych co do budowy złośliwego pliku audio i marek samochodów, który są podatne na atak tego typu. Warto podkreślić, że atak najprawdopodobniej dotyka tylko te modele, które swoje systemy audio zintegrowały z wewnątrzną siecią samochodu CAN (Controller Area Network). Inne błędy tego typu… Z podobnymi błędami przy interpretacji multimediów swego czasu borykał się Microsoft Windows. Odpowiednio spreparowany plik AVI po odtworzeniu na systemie ofiary, oprócz filmu wykonywał również złośliwy kod podrzucony przez atakującego. Dodatkowo, z powższym atakiem samochodowym całkiem nieźle komponuje się także przypadek Boeinga 787, co do którego zachodziło podejrzenie, że komputerowa sieć dla pasażerów nie jest dość dobrze odseparowana od wewnętrznej sieci samolotu… źródło ,vi.curry