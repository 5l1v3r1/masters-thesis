Wczoraj jeden z naszych czytelników napisał, że dostał spam od Anonimowych na adres e-mail, z którego korzystał tylko i wyłącznie w serwisie peb.pl — podejrzewał włamanie …i niestety miał rację. Sprawdziliśmy i okazało się, że kilka dni temu w internecie pojawiła się oferta sprzedaży bazy peb.pl (ponad 2 miliony kont). 2 miliony kont peb.pl na sprzedaż Statystyki serwisu peb.pl (tematyka: pirackie oprogramowanie) pokazują 2 084 191 zarejestrowanych kont. Internauta o nicku nvm, który na Torowisku (forum polskich użytkowników programu TOR) zapostował ofertę sprzedaży kont zaznacza, że sprzedaje tylko konta zwykłych użytkowników (nie moderatorów i nie administratorów). Za ile? Za 5 bitcoinów. Wystarczy podać login użytkownika z peb.pl, zapłacić 5 BTC na rzecz nvm i otrzymamy wszystkie dane związane z tym loginem (adresy IP, hash hasła, adres e-mail…). Nie wiadomo, czy ktoś już kupił tę bazę od nvm, czy może on sam przekazał jej część Anonimowym — ale wygląda na to, że na adresy e-mail niektórych użytkowników peb.pl (w tym naszego czytelnika) już wysyłany jest spam. Na marginesie dodajmy, że nvm oprócz bazy peb.pl na sprzedaż lub wymianę wystawia bazy kilkunastu innych serwisów (w tym wizaz.pl, maxior.pl i forum cba.pl). Administratorzy peb.pl nic nie robią sobie z faktu włamania. Wątek na swoim forum dotyczacy kradzieży danych …wyrzucili do kosza… nvm do tej pory nie potwierdził w żaden sposób, że faktycznie posiada bazę peb.pl — jednak patrząc na jego poprzednie “wyczyny” i to, że otrzymujemy raporty o spamowaniu użytkowników peb.pl (e-maile rejestrowane tylko tam), można założyć, że i tym razem mówi prawdę. Co robić, jak żyć? Jeśli mieliście konto na peb.pl na wszelki wypadek natychmiast zmieńcie hasła we wszstkich serwisach, w których mieliście ustawione takie samo hasło jak na peb.pl. Hasło warto też zmienić na peb.pl — ale atakujący najprawdopodobniej posiada aktywny dostęp do bazy serwisu peb.pl, w związku z czym warto mieć świadomość, że nvm może mieć możliwość odczytania waszego nowego hasła… ,vi.curry