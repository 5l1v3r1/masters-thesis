Ciekawa historia miała miejsce tydzień temu. Iran na swoich routerach brzegowych dopisał regułę blokującą połączenia sieci TOR, odcinając tym samym swoim obywatelom możliwość “anonimowego” i “nieocenzurowanego” korzystania z internetu. Filtr udało się jednak ominąć… Blokada TOR-a — czy to w ogóle możliwe? Czy da się skutecznie zablokować połączenia sieci TOR? Te pytania od dawna przewijały się na forach. Jedną z popularnych, choć nie idealnych, metod było odcięcie nowym klientom możliwości pobrania listy węzłów (blokada directory servers i połączeń na porty 9001-9030 wykorzystywane do synchronizacji listy w domyślnej konfiguracji klientów TOR-a). Iran wpadł jednak na skuteczniejszy pomysł. Zauważono, że połączenia pomiędzy węzłami symulują ruch HTTPS. Węzły TOR-a popełniły tu jeden błąd — za każdym razem prezentowały certyfikat z czasem ważności 2 godziny, podczas gdy większość komercyjnych certyfikatów SSL wydawana jest na rok/dwa. Iran zaczął więc blokować nawiązywanie połączeń z serwerami, które legitymują się certyfikatami z 2h okresem ważności i tym samym skutecznie wyciął cały ruch TOR-a. TOR obszedł filtr Jak? To chyba zrozumiałe — wydał nową wersję, która na pośrednikach przestała generować certyfikaty z czasem ważności ustawionym na 2h. Aby obejść irańskie firltry nie trzeba łatać klientów — Irańczycy nic nie muszą zmieniać, wystarczy że nową wersję TOR-a zainstalują pośrednicy (czyli ci, którzy skonfigurowali TOR-a do pracy w trybie relay). Tym razem fix był łatwy, prosty i przyjemny. Pytanie, kiedy Iran uderzy ponownie? I po czym będzie chciał odfiltrować ruch TOR-a? Przypomnijmy, że w styczniu 2011 Iran podjął pierwszą próbę blokady TOR-a. Wtedy skorzystał z faktu, że ruch od serwera do klienta miał ustawiony charakterystyczny TTL. Kto tak naprawdę cenzuruje TOR-a? Iran? Od strony decyzyjnej na pewno. A od strony technicznej? Wydaje mi się, że wielu z nas zapomina, że Iran, podobnie jak każde inne państwo, korzysta ze sprzętu (np. routerów) produkowanych przez firmy z tzw. Zachodu — i to te firmy umożliwiają Iranowi łatwe wdrożenie filtrowania/cenzury, dodając do swoich modułów content filteringowych coraz bardziej zaawansowane regułki i opcje… Jedyna różnica jest taka, ze Zachód z nich nie korzysta. Jeszcze ;> ,Piotr Konieczny