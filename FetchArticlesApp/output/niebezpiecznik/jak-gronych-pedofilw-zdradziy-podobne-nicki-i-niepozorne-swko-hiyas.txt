Jak wielu śladów potrzeba aby namierzyć “najgorszego pedofila”? Czasem wystarczy znajomość jego nicka z forum, wiedza o modelu wykorzystywanego przez niego aparatu i nietypowe pozdrowienie. Trzeba też umieć łączyć informacje, które da się znaleźć… w Google. Forum dla pedofilów The Guardian opisał fascynującą historię śledztwa dotyczącego forum, na którym pedofile wymieniali się pornografią dziecięcą. Forum funkcjonowało w tzw. darknecie i aby utrzymać członkostwo, konieczne było regularne publikowanie nowych materiałów. Okazuje się, że aż 45 tys. ludzi było w stanie spełnić ten warunek… Forum było podzielone na grupy tematyczne, a konta użytkowników miały ranking zależny od jakości dodawanych treści. Organom ścigania na szczęście udało się rozbić tę grupę i doprowadzić do aresztowania setek ludzi z całego świata. Przyjrzyjmy się, jak tego dokonali… Herszt grupy wpadł przez słowo “hiyas” Na czele wspomnianego forum stał ktoś, do kogo przylgnęło określenie “effectively the CEO” (ang. “w zasadzie szef”). Ten ktoś używał słowa “hiyas” jako pozdrowienia. Policja zwróciła na to uwagę i po prostu wyszukała to słowo w Google. Wyszukiwarka podała 450 tys. wyników. Słowa “hiyas” najczęściej używały kobiety… ale funkcjonariuszom wśród wyników udało się znaleźć także wpis na forum motoryzacyjnym, w którym słowa tego użył mężczyzna. Co ciekawe, jego nick był bardzo podobny do nicka użytkownika z pedofilskiego forum… Podczas analizy wyników wyszukiwania wytypowano jeszcze jedną osobę, która na koszykarskim forum posługiwała się słowem “hiyas”. A ponieważ i ten użytkownik również posiadał nicka podobnego do wykorzystywanego na pedofilskim forum, policja postanowiła ustalić dane podejrzanego. Okazało się, że za nickiem kryje się Shannon McCoole, który zawsze chętnie pracował z dziećmi, mimo iż był podejrzewany o skłonności pedofilskie. Te podejrzenia były nawet zgłaszane, ale to nie przeszkodziło pedofilowi w utrzymaniu zatrudnienia w charakterze opiekuna (więcej o jego przypadku pisze ABC News, zob. Shannon McCoole: Series of red flags missed during paedophile’s employment history). McCoole został aresztowany w roku 2014, a jednostka prowadząca tę sprawę — Taskforce Argos z Queensland — zaczęła analizować prywatne wiadomości użytkowników forum. Były wśród nich wiadomości innego pedofila, którego policjantom też udało się pojmać — Richarda Huckle, 30-letniego Brytyjczyka z Malezji, określanego jako “najgorszy brytyjski pedofil”. Według ustaleń policji skrzywdził on 169 ofiar, głównie dzieci z ubogich środowisk. Huckle podawał się za chrześcijańskiego misjonarza i tak zdobywał zaufanie. Jak wpadł producent nagrań? Na wspomnianym forum dla pedofilów Huckle był wysoki rangą. Miał status “producenta”, czyli osoby, która dostarcza świeżych materiałów. Był zapaleńcem. Tworzone filmy ozdabiał napisami i chwalił się posiadaniem swojego “studia”. Oprócz nagrywania filmów zasłynął opracowaniem 60-stronicowego przewodnika dotyczącego wykorzystywania dzieci. Huckle starał się zacierać ślady usuwając z nagrań metadane i zamazując twarze oraz tło w kadrze. Jedynymi wyraźnymi tropami były wizerunki ofiar — wykorzystywane dzieci mogły pochodzić z Azji, być może z Indii. Niestety, po aresztowaniu McCoole’a, przejęte przez śledczych wiadomości na pedofilskim forum nie zawierały żadnych wskazówek wystarczających do zidentyfikowania choćby kraju, w którym pedofil przebywał. Jedynym tropem, jakim na tamtym etapie dysponowali funkcjonariusze, był model wykorzystywanego aparatu — Olypusa. Pedofil co prawda usuwał metadane ze zdjęć, ale zdarzyło mu się przegapić informacje o urządzeniu (por. Zanim wgrasz wakacyjne zdjęcia do sieci). Po przejrzeniu serwisów w rodzaju Flickra policjantom udało się znaleźć osobę, która tym właśnie modelem robiła zdjęcia w Azji. Ta osoba chętnie fotografowała nagie dzieci, choć nie było to nic nielegalnego. Na podstawie konta na Flickerze udało się dotrzeć do kont tego użytkownika w innych serwisach. Huckle popełnił ten sam błąd co McCoole — wszędzie używał nicka podobnego do tego, którym posługiwał się na pedofilskim forum. Koniec końców, policjanci trafili do studia fotograficznego Huckool Photography Productions, które znajdowało się Malezji i było połączone z profilem Huckle’a na Facebooku. Na tym profilu udało się nawet znaleźć “grzeczne” zdjęcia tych dzieci, które później były wykorzystywane do nagrywania materiałów pedofilskich. Huckle został zatrzymany w grudniu 2014 roku. Należy tu dodać, że policja nie mogła od razu zamknąć pedofilskiej strony, więc musiała ją przez chwilę prowadzić. W istocie policja wstrzymała działalność forum w sposób niebudzący podejrzeń. Posługując się kontem “szefa”, czyli McCoole’a, opublikowano na forum wiadomość o pracach konserwacyjnych. Obiecano użytkownikom, że w roku 2015 strona będzie lepsza niż kiedykolwiek, ale serwis nie powrócił. Tak samo upadł jedwabny szlak… Czy ta historia z czymś się wam kojarzy? Być może przypomnieliście sobie jak FBI namierzyła Rossa Ublrichta, założyciela Silk Road. Założyciel narkotykowej giełdy miał poważny problem z oddzieleniem swojego sekretnego życia online od prawdziwego życia. Zdradził go m.in. adres e-mail, którego używał zarówno do publikowania na forum jak i do własnej poczty. To jak łatwo można ustalić czyjąś tożsamość na podstawie publikowanych przez niego nagrań w internecie udowodnili także ostatnio użytkownicy Wykopu, którzy na podstawie kilku śladów z nagrań określili miejsce jego wykonania i zidentyfikowali autora materiału, konta w różnych serwisach i koniec końców doprowadzili do jego zatrzymania przez policję. Na koniec dodajmy, że niektórzy internauci w ogóle nie starają się ukryć danych, które mogą na nich naprowadzić i np. odważnie publikują identyfikujące ich i ich rodziny informacje w internecie — por. Instagram pełen zdjęć dowodów, praw jazdy, kart płatniczych i mandatów. ,Marcin Maj