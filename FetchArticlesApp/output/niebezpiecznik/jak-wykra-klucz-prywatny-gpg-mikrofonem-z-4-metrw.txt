Okazuje się, że podczas rozszyfrowywania wiadomości zaszyfrowanych z uzyciem GnuPG na Linuksie, komputer wydaje pewne dźwięki. Ich dokładna analiza może ujawnić klucz prywatny, z jakiego korzystano do rozkodowania wiadomości. Akustyczna kryptoanaliza Naukowcom udało się wydobyć 4096-bitowy klucz RSA w ciągu godziny, na podstawie analizy dźwięku (10KHz+) wydawanego przez komputer podczas rozszyfrowywania wybranych szyfrogramów. Akustyczna analiza w przypadku GnuPG zadziałała z odległości 4 metrów przy użyciu mikrofonu parabolicznego. Warto jednak zwrócić uwagę, że prawdziwy atakujący może zbierać dane dłużej, np. pozostawiając w okolicy ofiary swój telefon komórkowy (albo inne urządzenie nagrywające dźwięki) — tu potwierdzona odległość wynosi 30 cm. Co sprawia, że głośniki piszczą w trakcie deszyfrowania? Dźwięk jest emitowany na skutek wibracji kondensatorów i cewek powodowanej pracą mającą na celu utrzymanie stałego napięcia dostarczanego do procesora, pomimo różnych fluktuacji wynikających z poboru mocy przez poszczególne podzespoły. Ataki tego typu nazywamy atakami “side-channel” — to właśnie za pomocą takiego ataku NSA przechwytywała zaszyfrowane faksy Unii Europejskiej. Opis tego konkretnego ataku, będącego przykładem akustycznej kryptoanalizy, został opublikowany przez naukowców z uniwersytetu w Tel Avivie i jednego z twórców algorytmu RSA – Adiego Shamira. Jest to rozwinięcie ataku znanego już od 2004 roku. Sukces takiego ataku zależy jednak od konkretnych podzespołów wykorzystywanych do budowy komputera. Praktycznie na każdym testowanym modelu laptopa lub desktopa naukowcy są jednak w stanie wykryć czy CPU pracuje, czy nie (x85 HLT). Na wielu udało się zmapować charakterystykę pracy procesora i odróżnić na jej podstawie oprogramowanie, z jakiego korzysta ofiara. Problem nie dotyczy tylko komputerów, por. podsłuchiwanie drukarek mikrofonem. Ciekawe wektory ataku Okazuje się, że wcale nie trzeba instalować pluskiew w okolicy ofiary. Można po prostu zaprosić ją na stronę internetową, która aktywuje mikrofon na komputerze ofiary (za jej zgodą) — powodem może być aplikacja służąca do rozmów Innym sugerowanym przez naukowców atakiem jest zbudowanie odpowiedniego serwera z wbudowanym mikofonem i wysłanie go celem kolokacji w wybranym datacenter. Serwer będzie mógł nasłuchiwać czy gdzieś w okolicznych rackach nie następuje deszyfrowanie przy użyciu RSA… Nie tylko dźwięki ujawniają klucz… Bity klucza mogą zostać także wychwycone poprzez analizę zmian potencjału elektrycznego na obudowie komputera. Tego typu podejście do kryptoanalizy ma zarówno swoje zalety, jak i wady. Przede wszystkim trzeba móc zmierzyć potencjał (można po prostu dotknąć “badanego” układu — ale to wymaga obecności fizycznej). Badanie potencjału pomoże zwłaszcza w przypadku, kiedy analiza dźwięku jest niemożliwa ze względu na duże szumy w otoczeniu. Jak bezpiecznie deszyfrować? Co ciekawe, TEMPEST nie pomoże nam się uchronić przed skutkami akustycznej kryptoanalizy — podobno opisana powyżej metoda działa także na komputery chronione przed atakami ulotu elektromagnetycznego (TEMPEST/1-92). Co więc możecie zrobić? Na pewno warto wgrać patche na GnuPG, które algorytmicznie starają się “zaciemnić” rozkodowywany tekst np. poprzez wymuszenie rozszyfrowania losowych danych przed faktycznym rozszyfrowaniem wiadomości. Debian już wydał odpowiednie poprawki bezpieczeństwa. Dodatkowo, naukowcy sugerują rozszyfrowywanie ważnych informacji w dźwiękoszczelnych pomieszczeniach (przy założeniu, że razem z komputerem nie wnieśliście tam także “pluskwy”). Przed atakiem chroni także użycie jammera oraz elektronika wysokiej klasy (ale na to jak dobrze jakościowo zbudowano Wasz komputer akurat wpływu nie macie). PS. O ile tak został przedstawiony na przykładzie RSA i GnuPG, to jest wielce prawdopodobne, że i inne algorytmy oraz oprogramowanie są na niego podatne… ,igH