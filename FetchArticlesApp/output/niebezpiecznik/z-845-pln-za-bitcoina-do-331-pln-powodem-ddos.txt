Na atakach DDoS jednak można zarobić …i wcale nie trzeba żądać okupu w BitCoinach. Wczoraj waluta BitCoin przeżyła 50% spadek wartości — niektórzy uważają, że przyczyn należy upatrywać w atakach DDoS, które spowodowały panikę wśród posiadaczy tej internetowej waluty. DDoS na MtGox? Czy “wysokie zainteresowanie” serwisem? 4 kwietnia cena BitCoina zaczęła gwałtownie rosnąć. Już wtedy pojawiły się pierwsze problemy z dostępnością serwisu MtGox — największej giełdy BitCoina, skupiającej ok. 80% całego rynku. Serwis zaczął korzystać z ochrony anty-DDoS-owej świadczonej przez firmę Prolexic (ta sama, która nie do końca potrafiła poradzić sobie z atakami DDoS na Allegro) oraz zwiększył liczbę pracowników z 4 do 22… Gdzie jest zysk dla DDoS-erów? DDoS ma w opinii niektórych destabilizować wymianę i wprowadzać element paniki — niektórzy bojąc się krachu, tuż po tym jak atak ustaje zaczynają wyprzedawać swoje BitCoiny — to z kolei powoduje spadek wartości. Kiedy BitCoiny osiągają niższą cenę do akcji znów wkraczają DDoS-erzy, ale teraz nie zalewają serwisu pakietami, a żądaniami skupowania BitCoinów po niższej niż przed atakiem DDoS cenie. Potem cena rośnie, sytuacja się uspokaja, a DDoS-erzy mogą sprzedać tanio kupione Bitcoiny po wyższej cenie. Ile można było zarobić? W ciągu ostatnich 24 godzinach, cena Bitcoina zmieniła swoją wartość o 500PLN… Z 845PLN spadła aż do 331PLN, obecnie powróciła do 543 PLN, a więc mówimy o maksymalnym zysku ok. 200PLN na BitCoinie. Jeśli to faktycznie był atak DDoS, to być może cel w postaci giełdy wymiany BTC jest jednak bardziej opłacalne niż żądania okupu od serwisów internetowych? Wszystkim BitCoinowym inwestorom, polecamy wykres bańki ;) PS: Bitcoinblioner na Reddit rozdał wczoraj 63BTC 13 losowym osobom… a ten jegomość sprzedał 60k+ BTC o równowartości ponad 50 milionów PLN. Aktualizacja MtGox informuje na Facebooku, że wczorajsze zawirowania kursu BTC to były wynikiem DDoS-a, a zwykłą niewydolnością ich systemu. Z racji ponadnormalnego zainteresowania serwisem odnotowano jego spowolnienie, co miało wzbudzić panikę wśród posiadaczy BTC. MtGox miał wczoraj wykonać 3 razy więcej transakcji niż zwykle i otworzyć 20 000 nowych kont (75 000 od początku kwietnia, gdzie w całym marcu otworzyli sumarycznie 60 000 kont). Aktualizacja 2 A teraz jednak DDoS — chyba wcześniejsza plotka podsunęła komuś “dobry” pomysł… Aktualizacja 3 Na Pastebin pojawiła się wklejka, w której rzekomo Anonimowi twierdzą, że “w końcu” zhackowali MtGox — opublikowano 1000 e-maili użytkowników, brak jednak jakichkolwiek wiarygodnych dowodów, że nie jest to hoax (jedyne polskie konto e-mail znajdujące się na liście jest raportowane przez mailservery jako “nieistniejące”). MtGox nie odniósł się do tej informacji, ale opublikował oświadczenie, że wyłączają serwis na 12 godzin aby …ostudzić emocje. ,vi.curry