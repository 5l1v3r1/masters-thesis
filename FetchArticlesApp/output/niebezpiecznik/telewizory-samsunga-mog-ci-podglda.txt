Chodzi o te z telewizorów SmartTV, które mają wbudowaną kamerkę. Dwójka badaczy ds. bezpieczeństwa odkryła błędy, które pozwalają atakującemu na podłączenie się pod kamerę w telewizorze i swobodne podglądanie ofiary. Ale nie tylko… Dziury w SmartTV Samsunga Jedna z odnalezionych podatności leży w telewizyjnej przeglądarce internetowej. Bazuje ona na silniku Webkit i według Aaron Grattafiori oraz Josh Yavor jest podatna na szereg znanych ataków. Badaczom udało się przeprowadzić na telewizorze Samsunga takie ataki jak DNS poisoning i drive-by download, które umożliwiły im wykradzenie danych użytkownika, historii przeglądarki (ciasteczek i cache’u) oraz zapisanego w telewizorze hasła do sieci Wi-Fi. Kolejna z podatności dotyczyła aplikacji Skype’a zainstalowanej na telewizorze. Złośliwy JavaScript wstrzyknięty w sesję Skype’ową, a konkretnie w “humor” użytkownika, pozwolił im wymusić restart aplikacji. Podobny atak doprowadził do pobrania danych użytkownika oraz innych aplikacji — telewizor działa bowiem pod kontrolą Linuksa na koncie jednego użytkownika (brak sandboxingu). Badacze zademonstrowali także dziury w Samsungowym SmartHubie, Javowej aplikacji odpowiedzialnej za “inteligentne” funkcje w telewizorze. Ich prezentacja wygłoszona na konferencji BlackHat, jako jedna z niewielu nie posiada jednak udostępnionych nagrań ani materiałów. Błędy zostały potwierdzone na telewizorach Samsunga z 2012 roku (niewykluczone jednak, że dotyczą one także innych modelów). Samsung na część z nich wprowadził już łatki, warto więc wykonać aktualizację oprogramowania …zwłaszcza, jeśli przed telewizorem siedzicie w samej bieliźnie ;) Przypomnijmy, że powyższe ataki to nie jedyny problem telewizorów. Zaledwie miesiąc temu głośno było o błędzie pozwalającym restartować telewizory przez sieć, a pod koniec 2012 roku opisano błąd pozwalający na wykradanie danych z podpiętych do telewizora nośników a także podglądanie telewidzów. ,igH