Pewien Palestyńczyk znalazł na Facebooku błąd, który umożliwiał umieszczanie postów na ścianie dowolnego użytkownika Facebooka, bez jego zgody i niezależnie od ustawień prywatności. Niestety problemy komunikacyjne spowodowały zignorowanie zgłoszenia podesłanego do zespołu bezpieczeństwa Facebooka, więc rozdrażniony odkrywca błędu postanowił poskarżyć się publicznie Markowi Zuckerbergowi …umieszczając pełnego żalu posta na jego profilu. Zignorowali bo nie zrozumieli? Kiedy Khalil odkrył błąd, natychmiast zgłosił go w ramach facebookowego programu Bug Bounty, który za odkryte przez użytkowników błędy bezpieczeństwa w Facebooku przyznaje nagrody pieniężne. Niestety opis odtworzenia błędu nie był zbyt przejrzysty: Obsługujący zgłoszenie ze strony Facebooka nie byli w stanie zobaczyć posta pod wskazanym linkiem (nic dziwnego, skoro nie pozwalały na to ustawienia prywatności “ofiary”, które błąd pozwalał ominąć). Khalil w dalszej korespondencji z działem bezpieczeństwa Facebooka wskazał więc ustawienia prywatności jako przyczynę braku widzialności wrzuconego w sposób nieautoryzowany linka, ale w odpowiedzi uzyskał jedynie oschłe: Eskaluję to do Zucka! To zmusiło Khalila do podjęcia bardziej radykalnych kroków w celu udowodnienia, że błąd rzeczywiście istnieje — postanowił poskarżyć się na ścianie Marka Zuckerberga wykorzystując w tym celu odkryty przez siebie błąd: Te działania przyniosły efekty natychmiastowo — kilka minut po publikacji do Khalila odezwał się Ola Okelola, pracownik Faceboka, który porosił o przesłanie szczegółów podatności bezpośrednio na jego e-maila …a wkrótce potem błąd naprawiono, Khalilowi zablokowano na chwilę konto oraz odmówiono wypłaty nagrody z programu bug bounty, tłumacząc to naruszeniem zasad programu: Czy Khalil będzie w przyszłości współpracował z Facebookiem grając wedle jego zasad? Wątpliwe — już odgraża się, że kolejnego błędu nie zgłosi do Facebooka, a sprzeda na czarnym rynku. W zasadzie naszego “researchera” już można podpytywać o kolejne 0-day’e — nie zamazał swojego e-maila na wszystkich screenshotach/cytatach. Błędy po obu stronach? Zadziwiające jest to, że osoba, która posiada zdolności pozwalające jej na odkrycie błędu przeoczonego przez wielu doświadczonych programistów wybiera najmniej rozsądną drogę, aby błąd ten ogłosić światu (tj. naruszającą regulamin demonstrację błędu na koncie realnych użytkowników). Dlatego nie dziwi nas to, że Facebook odmówił wypłaty bug bounty — raz, że w zgłoszeniu brakowało jasnych do zrozumienia kroków pozwalających odtworzyć błąd, dwa że błąd zaprezentowano nie na koncie testowym, a na koncie innego realnego użytkownika Facebooka. Z drugiej jednak strony brak wyobraźni inżynierów Facebooka trochę zaskakuje, zwłaszcza że mają oni możliwość omijania restrykcji dotyczących prywatności, co przy odrobinie dobrych chęci pozwoliłoby im potwierdzić istnienie problemu… Mogli też dopytać o szczegóły — co sami przyznają niejako bijąc się w pierś post factum. Jak jednak widać, nie tylko zabezpieczenia Facebooka mogą być przeszkodą do zdobycia nagrody w ramach bug bounty, ale również problemy komunikacyjne. Być może dla osób słabo władających językiem angielskim Facebook powinien umożliwić opcję zażądania kontaktu zwrotnego w wybranym języku? PS. Dla cierpliwych: Khalil nagrał video z dodatkowymi informacjami dotyczącymi błędu: W skrócie, brak prawidłowego mechanizmu kontroli dostępu do funkcji (brak walidacji parametru ID po stronie serwera). ,Piotr Konieczny