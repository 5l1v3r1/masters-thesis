Cloudsweeper to usługa, która “wycenia” nasze konto na GMailu. Skanuje zawartość naszych e-maili i na tej podstawie wie, w jakich serwisach założyliśmy konta z wykorzystaniem naszego GMailowego adresu. Algorytm sumuje kwoty, za jakie na czarnym rynku oferuje się za dane konta (np. Facebook to ok. 6USD) i na tej podstawie oblicza wartość naszego GMaila. Cloudsweeper Cloudsweeper, aby dostać się do naszego konta i zliczyć e-maile wykorzystuje protokół OAuth. Dzięki temu autorzy narzędzia nie znają naszego e-maila ani hasła — aczkolwiek to pierwsze mogą bardzo prosto wydedukować — mają przecież dostęp do zawartości naszych e-maili… Oczywiście autorzy twierdzą, że skrypt działa automatycznie i żaden człowiek nie czyta naszych maili — można im zaufać lub nie (NSA też twierdziło, że nikogo nie podsłuchuje…). Należy jednak pamiętać, autorzy tego narzędzia mogliby, po znalezieniu e-maili z serwisów w których się rejestrowaliśmy, zachowywać ich treść (czyli hasła) …a następnie sprzedawać je na czarnym rynku. Cloudsweeper jest więc z gatunku tych serwisów, które sprawdzają czy ktoś nie wykradł naszego numeru karty kredytowej (trzeba go tylko im podać). Sugerujemy powstrzymać się od korzystania z tego serwisu — opisujemy go tylko i wyłącznie dlatego, że informacje o nim zaczynają obiegać internet i coraz więcej osób chwali się ceną swojego GMaila, która zdaje się być odwrotnie proporcjonalna do ilorazu inteligencji delikwenta… Cloudsweeper oferuje też podmianę haseł w e-mailach zapisanych jawnym tekstem na tekst zakodowany (robi to przez edycję via IMAP i udostępnienie QRcode’a do odkodowania) — nie wiemy jaki to jednak ma sens, skoro atakujący po uzyskaniu dostępu do skrzynki ofiary wcale nie musi odszyfrowywać hasła — wystarczy, że je zresetuje i odczyta nowe… Plusy w minusach Nie mniej jednak, idea która przyświeca Cloudsweeperowi jest co do zasady słuszna — większość osób bowiem nie zdaje sobie sprawy, do ilu serwisów umożliwia dostęp osobie, która przejęłaby ich skrzynkę pocztową (i nie ma znaczenia, czy jest o GMail, czy inny dostawca usług poczty elektronicznej)… Z tego powodu zachęcamy raz jeszcze aktywować dwuskładnikowe uwierzytelnienie wszędzie gdzie tylko możecie (GMail, Facebook, Dropbox) — a jeśli ktoś dał się nabrać na Cloudsweepera i udzielił mu dostępu po OAuth to może go odwołać na tej stronie przy okazji przeglądając inne usługi, które mają dostęp do naszego GMaila po OAuth. ,vi.curry