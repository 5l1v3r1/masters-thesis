Iran utrzymuje, że trafił na ślady kolejnego (po Stuxnecie) ataku informatycznego wymierzonego w swoją infrastrukturę. Niestety, mając tylko ograniczone, rządowe doniesienia na ten temat, firmy antywirusowe nie są w stanie niczego potwierdzić. Stars: czy w ogóle istnieje? Jak podaje Reuters (za — co warto podkreślić — irańską, rządową agencją informacyjną), irańskie władze trafiły na ślad wirusa, którego nazwały “Stars“. Nie podano żadnych informacji na temat tego, co jest celem złośliwego oprogramowania, ani kiedy po raz pierwszy go wykryto. Firmy antywirusowe nie są w stanie na podstawie tak szczątkowych opisów powiązać doniesień z Iranu z jakimkolwiek złośliwym oprogramowaniem. Niektórzy wprost powątpiewają, że zagrożenie w ogóle istnieje, wskazując na fakt, iż większość informacji w notatce na temat Stars to “rozpamiętywanie” zeszłorocznych ataków Stuxneta. Stuxnet – Iran na tropie twórców I rzeczywiście, nie sposób nie porównać “Stars” z robakiem Stuxnet, którego w zeszłym roku odkryto w systemach komputerowych reaktora atomowego Bushehr. Według Iranu, Stuxnet został stworzony przez U.S.A. i Izrael z pomocą Siemensa. Jego zadaniem miało być uniemożliwienie Iranowi wzbogacania uranu (proces ten jest konieczny przy budowie elektrowni atomowej, ale może również pomóc w produkcji bomby atomowej). Iran utrzymuje, że Stuxnet nie opóźnił prac nad elektrownią atomową, ale reaktor Bushehr nadal nie wystartował, przekraczając już kilka deadline’ów… Odwet Iranu? Rządowa placówka w U.S.A. zaatakowana W międzyczasie, oskarżane o pomoc w rozwoju Stuxneta amerykańskie The Oak Ridge National Laboratory, sponsorowane przez Departament Energii i zajmujące się tajnymi badaniami, m.in. nad bezpieczeństwem energetycznym oraz komputerowym odnotowało (o ironio!) atak informatyczny. Był to phishing; 2 pracowników po kliknięciu na link, zostało zainfekowanych (przeniesienie na stronę www z exploitem wykorzystującym podatność 0day w Internet Explorerze). Instytut zdecydował się na odcięcie od internetu na czas zbadania zagrożenia. Z analizy wynika, ze e-mail został wysłany do 530 osób, 57 z nich uwierzyło, że pochodzi od pracownika HR-u i kliknęło na link, ale tylko 2 zostało zainfekowanych. Przez tydzień złośliwe oprogramowanie zbierało dane, a następnie atakujący zdecydowali się wysłać je na zewnętrzne serwery. Wtedy atak został zauważony, a komputer wyleczony. Niestety po tygodniu okazało się, że inne maszyny też są zainfekowane i stąd decyzja o odcięciu od internetu. Dyrektor The Oak Ridge National Laboratory zaliczył atak do APT i wskazał na zbieżność z niedawnymi atakami na RSA. Dodatkowo, potwierdził że dane do których uzyskano dostęp były zaszyfrowane i nie wykradziono ich więcej niż 1 GB. Powyższe ataki pokazują, jak bardzo zmienił się malware na przestrzeni kilkunastu lat. Wirusy, tworzone w celu niewinnych wybryków przez pryszczatych nastolatów przerodziły się w malware służący do zarabiania pieniędzy, a ostatnio pojawiają się przykłady wykorzystywania złośliwego oprogramowania do rozgrywek polityczno …militarnych. ,igH