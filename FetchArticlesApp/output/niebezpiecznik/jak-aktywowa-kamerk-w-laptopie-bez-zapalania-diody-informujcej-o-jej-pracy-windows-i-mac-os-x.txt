Tydzień temu opisywaliśmy że FBI wygadał się, iż jest w posiadaniu trojana który potrafi niepostrzeżenie aktywować kamerę na komputerze podejrzanego (niepostrzeżenie, tzn. bez zapalania diody). Naukowcy dowiódli, że nie jest to czcza przechwałka — kamerki zarówno w Macbooku, jak i Dellu rzeczywiście można włączyć bez “zapalenia” diody ostrzegawczej. Podglądanie przez webcam to norma Szpiegowanie przy pomocy kamery jest nie tylko wykorzystywane przez FBI. Wielokrotnie pisaliśmy o przypadkach inwigilacji zwykłych obywateli przez webcamy (głównie uczniów chociaż czasem także hackerów). Najnowszym “skandalem” tego typu było pozyskanie nagich zdjęć miss nastolatek USA i następnie szantaż dziewczyny — winnym okazał się jej kolega z klasy. Część z osób komentujących powyższe przypadki bagatelizowała problem inwigilacji przez kamerkę, twierdząc, że przecież zawsze podczas jej pracy świeci się dioda. Niestety, jak pokazuje eksperyment badaczy z uniwersytetu Johna Hopkinsa, nie jest to prawda — nawet pomimo tego, że Apple tak zaprojektowało swoje kamerki, aby ich użycie nie było możliwe bez zaświecenia się diody. Jak niepostrzeżenie aktywować kamerkę? Odpowiedź jest prosta — należy najpierw przeprogramować mikrokontroler, który kieruje jej pracą. (Na marginesie — podobny wybieg zastosował kilka miesięcy temu Charlie Miller, który przeprogramował chip w baterii macbooka tak, aby wywołać eksplozję). O ile opisany przez badaczy atak na webcama działa na starszych modelach Macbooków (do roku 2008), to badacze są zgodni — wszystko wskazuje na to, że ta sama technika pozwoli także na przeprogramowanie nowszych mikrokontrolerów kamerek iSight. Mało tego, inna grupa naukowców odtworzyła ten atak na komputerze Della: Więcej zła dzięki kamerze — ucieczka z sandboksa Ciche podglądanie po przeprogramowaniu kamery to jednak nie wszystko. Można bowiem tak zaprogramować kamerkę, aby “wyszła” ona z wirtualnej maszyny, dzięki czemu system gościa może wykonać kod na poziomie systemu “gospodarza”. Trick polega na zaprogramowaniu iSighta tak, aby był widoczny jako USB HID (klawiatura lub mysz). Po “wyjściu” z piaskownicy maszyny wirtualnej (zasymulowanei naciśnięcia “host-key”), kamerka może wykonywać odpowiednie ruchy myszą lub wciskać pożądane przez atakującego klawisze, odpalając Terminal (cmd+spacja i wpisanie “Terminal” oraz return) i wydając dowolne polecenie. Tutaj zaklejenie kamerki taśmą klejącą nie pomoże… PS. Skoro już wiecie, że zaklejanie kamery na niewiele się zda, to zapewne zapragniecie ją całkowicie wymontować (jedne wyjście). Pamiętajcie wtedy także o fizycznym odpięciu mikrofonu — jak to sugerują poradniki NSA poświęcone zabezpieczaniu Mac OS X. ,vi.curry