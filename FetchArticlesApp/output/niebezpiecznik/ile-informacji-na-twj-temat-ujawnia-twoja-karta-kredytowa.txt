Profesor Ian Ayres z Yale w swojej książce napisał, że firmy obsługujące płatności kartami kredytowymi są w stanie z 90% skutecznością przewidzieć to, że czeka Cię rozwód. Na jego wypowiedź powołała się Marissa Mayer, wiceprezes Google. Profesor w wywiadzie dla TDB dodał, że oczywiście Visy nie interesuje konkretnie to, że twoje małżeństwo legnie w gruzach, ale to, czy będziesz w stanie spłacić kredyt sam. Visa z kolei zaprzeczyła, że śledzi stan cywilny swoich klientów czy też próbuje przewidywać jego zmiany. Coś jednak w temacie profilowania klientów jest na rzeczy, bowiem American Express proponowała ostatnio posiadaczom swoich kart (których wcześniej “system” ocenił jako niewiarygodnych) 300 USD za rozwiązanie umowy. Kto i co może o nas wiedzieć? Niezależnie od tego, czy stwierdzenie profesora jest prawdziwe, warto się zastanowić, jakie wzorce zachowań (przekładające się w tym przypadku na wydawanie bądź niewydawanie określonej gotówki w określonych miejscach) można wyczytać z historii płatności kartą kredytową? Możemy m.in. stwierdzić, że ktoś jest w podróży (urlop z rodziną, czy spotkanie biznesowe?) lub przeprowadził się w inne miejsce na stałe (z biedniejszej do zamożniejszej dzielnicy?). Może zmienił się jego stan zdrowia (apteki, regularne zakupy w firmach zaopatrujących inwalidów w konkretnego typu urządzenia) albo zainteresował się ryzykownym sportem (opłaty za loty paralotnią). Wreszcie rozwód — standardowe codzienne zakupy w drodze do domu wykonywane później niż zwykle, wydatki na biżuterię/kwiaty i opłaty za godziny w pokojach hotelowych w okolicach lunchu… ;) Data mining Data mining to coraz prężniej rozwijająca się działka. Świetną wizualizacją tego, jak sensownie można odczytać ogrom danych są takie projekty jak blog OkCupid, czy Gapminder (nie wpominając o Facebooku). Nie ma zresztą chyba firmy, która nie zastanawiałaby się, jak może wykorzystać informacje o zachowaniu swoich klientów. W data miningu należy jednak zachować zdrowy rozsądek, bo czasem “wyliczone” korelacje mogą być dość zabawne: “ludzie którzy lubią tańczyć są bardziej skłonni do zakupu komputerów Mac“. Jak to mówią, jest małe kłamstwo, duże kłamstwo …i statystyka! Ktoś ma pomysł, czego jeszcze mogą się o nas dowiedzieć osoby analizujące rachunki z kart kredytowych? ,igH