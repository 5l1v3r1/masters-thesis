Infokioski i biletomaty pojawiają się w coraz to nowych miastach. O ciekawych bugach w krakowskich biletomatach informowałem przy okazji zeszłorocznej konferencji SEConference. Wczoraj ktoś udokumentował “zawartość” biletomatu we Wrocławiu. Automat do sprzedaży biletów Jak pisze autor filmu, wszystko działa na prawach administratora terminal płatniczy się podłączony przez interfejs sieciowy (jego adres to 10.0.0.2) 3 partycje pełno logów dostęp do internetu …a następnie przestrzega przed płaceniem w biletomatach przy pomocy karty kredytowej (ale pokazuje czy i jakie dane dotyczące płatności kartami kredytowymi są przechowane przez biletomat). Ataki na infokioski Tego typu automaty, często określane infokioskami, to w uproszczeniu komputery z ekranem dotykowym. Ich specyfikacje można łatwo poznać, studiując …tabliczkę znamionową i wpisując odczytany z niej model w Google. Pierwszym zadaniem potencjalnego intruza jest wyjście poza aplikację, która działa “na pełnym ekranie”. Można to osiągnąć uruchamiając menu konfiguracyjne ekranu dotykowego (z reguły naciśnięcie odpowiednich rogów ekranu) lub “crashując” aplikację. “Wykrzaczyć” aplikację można znajdując błąd w niej samej (wpisywanie nieprzewidzianych przez programistę wartości, inkrementowanie liczników, etc.) lub kierując aplikację (którą często jest przeglądarka internetowa) na odpowiedni adres zawierający exploita — przykładem strony hostującej różne narzędzia służące do atakowania iternetowych kiosków jest iKAT (Internet Kiosk Attack Tool). Po “ubiciu” aplikacji, mając dostęp do systemu operacyjnego, intruz może wykraść dane znajdujące się na komputerze (o ile są tam składowane jakiekolwiek interesujące dane) albo …pograć w pasjansa ;-) Oczywiście na podobne ataki narażone są inne urządzenia “użytkowe”, np. skanery kodów kreskowych, parkometry, liczniki prądu, dystrybutory napojów, tablice informacyjne w centrach handlowych, windy, budki telefoniczne oraz bankomaty. Jeśli kiedyś zrobiliście zdjęcie “zepsutemu” infokioskowi, pochwalcie się nim w komentarzach ,Piotr Konieczny