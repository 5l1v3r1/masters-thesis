Na konferencji USENIX badacze z IBM przedstawili ciekawy atak na telefony pracujące pod kontrolą systemu Android (od 4.3 do 5.1). Przy jego pomocy atakujący, którym uda się zmusić użytkownika do zainstalowania swojej “niewinnej” aplikacji, mogą po po cichu podnieść jej uprawnienia i przejąć kontrolę nad całym telefonem. Problem dotyczy 55% telefonów z Androidem a za błąd odpowiedzialna jest klasa OpenSSLX509Certificate, która pozwala na podniesienie uprawnień aplikacji do poziomu uprawnień systemowych. Ponieważ do wykonania ataku wymagany jest niewielki fragment kodu, badacze twierdzą, że atakujący mogą hostować swoje złośliwe aplikacje (ale wyglądające na “niewinne”) w Google Play. Niewinność należy rozumieć jako brak próśb o jakiekolwiek uprawnienia podczas instalacji. Przykład ataku Podany przez badaczy scenariusz ataku jest następujący. Ofiara instaluje niewinną aplikację, która nie prosi o żadne uprawnienia. Po uruchomieniu, aplikacja robi swoje (np. jest grą) ale w tle następuje eskalacja przywilejów i pobranie złośliwego .apk. Doinstalowana w ten sposób aplikacja nadpisuje inną, już obecną na telefonie ofiary (np. Facebooka) ale pełni rolę trojana (podgląda przez kamerę, wykrada dane, podsłuchuje przez mikrofon). Badacze już podzielili się szczegółami swojego znaleziska z Google, a firma wydała patcha. Oczywiście, jak to zwykle w przypadku Androida, to czy patch do Was spłynie często zależy od producenta Waszego telefonu i/lub operatora sieci GSM. ,vi.curry