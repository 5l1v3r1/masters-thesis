Niby nic strasznego, bo są to standardowe e-maile o treści “X chce cię dodać do znajomych na Facebooku” i poza informacją o potencjalnej znajomości pomiędzy dwoma osobami, niczego innego nie da się z nich wywnioskować. Ale czy aby na pewno? Wiadomości te zawierają także linki automatycznie logujące do Facebooka. Każdego. Na konto odbiorcy… Facebook postawił user experience wyżej niż bezpieczeństwo Abstrahując od tego, jakim cudem ktoś może dopuścić do zaindeksowania treści swoich prywatnych e-maili przez Google, to niestety trzeba Facebookowi wytknąć, iż konstruuje swoje wiadomości (“zwane powiadomieniami”) w niezbyt bezpieczny sposób. Używane w linku tokeny nie są jednorazowe. Poprzez linki wysyłane przez Facebooka można automatycznie zalogować się na dane konto “przez jakiś czas” (dokładnie takiego zwrotu użył jeden z pracowników Facebooka wyjaśniający ten mechanizm). Kliknięcie na link wypełnia formularz logowania e-mailem użytkownika. Te z linków, które nie logują automatycznie na konto, wypełniają formularz logowania e-mailem właściciela konta. Będzie to przydatne w sytuacji, kiedy mamy dostęp do linku z facebookowego powiadomienia, ale nie znaliśmy e-maila odbiorcy takiego powiadomienia. Taką “sytuację” możemy sobie “wytworzyć” sami… Jak wyszukiwać powiadomienia Facebooka? Powiadomienia z Facebooka z autologującymi linkami można znaleźć odpytując wyszukiwarkę: site:facebook.com bcode n_m mid lub “wants to be friends” “facebook” “If you don’t want to receive” site:blogspot.com Google już usunął większość z nich z indeksu (ale nie wszystkie). Facebook natomiast tymczasowo całkowicie wyłączył mechanizm autologowania przy pomocy tego typu linków. Na marginesie, cała historia zaczęła się od tego, że jeden z internautów otrzymał linka do powiadomienia z grupy na Facebooku od swojego kolegi. Link wyglądał tak: http://www.facebook.com/n/?groups%[id]%2Fpermalink%[id]%2F&mid=[id]&bcode=[id]-mjoi&n_m=[email] …a po jego kliknięciu, internauta został automatycznie zalogowany na konto kolegi. Potem zaczął szukać w Google linków z parametrami bcode &email n_m i mid. Jakim cudem wyszukiwarki zaindeksowały treści prywatnych e-maili? Na koniec wróćmy do indeksowania treści e-maili przez Google. Za błąd najprawdopodobniej odpowiedzialna jest funkcja “zapostuj przez e-mail“, spotykana na platformach blogowych (np. Blogger) oraz podobne rozwiązania stosowane na grupach dyskusyjnych… Sporo z ujawnionych e-maili należało także do tymczasowych, webowych skrzynek e-mail (np. asdasd.ru), które z racji braku uwierzytelnienia, są traktowane przez Google jak zwyczajne strony internetowe: Nie sądzę, żeby problem związany z użytkownikami “tymczasowych skrzynek” był znaczący — internauci wykorzystują tymczasowe skrzynki w celach “szybkiej” rejestracji do serwisów, w których w rzeczywistości kont nie potrzebują, ale chcą np. zobaczyć jeden z obrazków dostępnych tylko i wyłącznie dla zalogowanych internautów. Większość z tych kont to pewnie i tak konta–widmo. Trochę gorzej sprawa ma się jednak z właścicielami blogów na Blogger.com, którzy użyli swojego “bloggerowego” e-maila do rejestracji na Facebooku… Co ciekawe, gdyby *ktoś* poznał te skojarzone z Bloggerem e-maile mógłby wysłać na nie albo spam albo złośliwy JavaScript — zostałoby to automatycznie opublikowane… Podsumowując, założenia Facebooka o zwiększeniu wygody kosztem bezpieczeństwa były w ich opinii jak najbardziej słuszne biznesowo — po prostu nikt z Facebooka nie przewidział, że prywatna poczta może znaleźć się w wynikach wyszukiwania na skutek, nazwijmy to, lekkomyślności użytkowników… Ups. ,Piotr Konieczny