Media donoszą, że drony, czyli amerykańskie, bezzałogowe samoloty szpiegowskie zostały zainfekowane. Złośliwe oprogramowanie logowało każdą akcję wojskowych pilotów, którzy sterowali dronami podczas misji w Afganistanie. Wirus nie do usunięcia Co ciekawe, Amerykanie mieli problemy z usunięciem wirusa — pomimo wielu prób, okazywało się, że system dalej jest zainfekowany. Postawiono więc na ostateczne rozwiązanie, czyli reinstall oprogramowania Predatorów i Reaperów. Armia U.S.A. zastanawia się teraz czy infekcja to wynik przypadku, czy może celowego działania. Potwierdzono natomiast, że wirus opanował także maszyny biorące udział w tajnych misjach — nie wiadomo jednak, czy modułowi keyloggera udało się gdzieś przesłać przechwycone dane. Przypomnijmy, że to nie pierwsze SNAFU związane z dronami. Dwa lata temu Irakijczycy podsłuchiwali je za pomocą rosyjskiego oprogramowania służącego do nielegalnego odbioru telewizji. Jak się okazało, drony nie szyfrowały sygnału przekazywanego do swojego operatora… P.S. Wired, który jako pierwszy poinformował o infekcji, nie podał nazwy systemu operacyjnego jaki kontroluje drony. Infekcja wirusem jest główną domeną systemu Windows, ale ten nie do końca pasuje mi jako kandydat na “mózg” drone’a. Wszystko wskazuje więc na to, że wirus opanował komputer operatora drone’a (a ten pewnie pracował pod kontrolą Windows). ,Piotr Konieczny