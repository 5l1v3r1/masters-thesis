Pamiętacie włamanie do Google sprzed 2 lat? Okazuje się, że osoby, które za nim stoją ciągle, bez żadnych przeszkód trudnią się atakami na sieci i systemy komputerowe… Elderwood Project Symantec opisał działania pewnej grupy komputerowych włamywaczy, którym nadał nazwę “Elderwood Project“. To oni mają stać za głośnymi atakami na Google z 2009 roku, w ramach których włamano się także 35 innych, dużych amerykańskich firm. Tę falę ataków nazwano mianem Operacji Aurora. Przypomnijmy, że Google o ataki oskarżyło wtedy Chiny. Teraz udało się powiązać tamte ataki z innymi, których dokonano na przestrzeni ostatnich dwóch lat (m.in ciekawym atakiem na strony Amnesty International). Podobieństwo? Sposób obfuskacji kodu, budowa infrastruktury C&C. Dodatkowo, wszystko wskazuje na to, że grupa ma ciągły dostęp do podatności typu 0day — w ciągu ostatnich 2 lat w swoich atakach wykorzystywała co najmniej 8 nieznanych dotąd dziur, w tym: CVE-2012-0779 (BID-53395) Adobe Flash Player Object Type Confusion Remote Code Execution Vulnerability CVE-2012-1875 (BID-53847) Microsoft XML Core Services Same ID Property Remote Code Execution Vulnerability CVE-2012-1889 (BID-53934) Microsoft XML Core Services Remote Code Execution Vulnerability CVE-2012-1535 (BID-55009) Adobe Flash Player Remote Code Execution Vulnerability CVE-2011-0609 (BID-46860) Adobe Flash Player ‘SWF’ File Remote Memory Corruption Vulnerability CVE-2011-0611 (BID-47314)Adobe Flash Player ‘SWF’ File Remote Memory Corruption Vulnerability CVE-2011-2110 (BID-48268) Adobe Flash Player Remote Memory Corruption Vulnerability CVE-2010-0249 (BID-37815) Internet Explorer ‘srcElement()’ Remote Code Execution Vulnerability Nie znaczy to, że członkowie projektu Elderwood sami znajdują 0day’e — równie dobrze mogą je skupować od firm, trudniących się pośrednictwem w sprzedaży exploitów. W jaki sposób atakują i kto jest celem? Ataki gangu Elderwood polegają głównie na exploitacji Internet Explorera i Adobe Flasha. Celami są firmy będące podwykonawcami w projektach związanych z bezpieczeństwem w sektorze wojskowym, nowymi technologiami i energetyką. Wektorem ataku jest przede wszystkim wysłanie skierowanego do konkretnej osoby e-maila (ze złośliwym załącznikiem), ale grupa ostatnio zaczęła także korzystać z podejścia typu “watering hole”. Watering Hole – na czym polega ten atak? “Watering Hole“, czyli wodopój, to technika polowania wykorzystywana m.in. przez lwy. Zamiast ganiać za ofiarą, czekają u wodopoju, wiedząc, że prędzej czy później ofiara musi się tam pojawić. W atakach komputerowych, technika “watering hole” polega na włamywaniu się na serwisy internetowe, które może odwiedzić ofiara. Atakujący umieszcza tam złośliwy kod, który prędzej czy później zostanie wykonany w kontekście przeglądarki ofiary. Wszystko wskazuje na to, że członkowie grupy “Elderwood” wykonują swoją pracę na etacie — nie ma jednak twardych dowodów, że stoi za nimi jakaś instytucja rządowa. Exploity skuteczniejsze niż czołgi? Na podstawie powyższych informacji rysuje się ciekawy obraz współczesnej wojny elektronicznej: z jednej strony grupa włamywaczy atakująca największe Amerykańskie firmy, z drugiej strony Stuxnet, który zaatakował infrastrukturę irańskiej elektrowni i wykorzystał w tym celu 4 0day’e oraz najprawdopodobniej był wynikiem współpracy pomiędzy amerykańskim i izraelskim wywiadem. Do tego dorzućmy Niemców, którzy dopiero co przyznali się, że tworzą swojego rządowego trojano-backdoora i szukają do tego projektu programistów. To chyba koniec czasów, kiedy komputery wykorzystywaliśmy tylko do grania lub automatyzacji pracy w biurze, a internet do nauki, komunikacji i rozrywki. Obecnie komputery przyjmują także rolę broni, a internet jest polem walki. Fire in the hole! ,Piotr Konieczny