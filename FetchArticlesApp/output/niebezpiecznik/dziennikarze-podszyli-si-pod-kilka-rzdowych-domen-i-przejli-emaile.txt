Dziś na jedynce GW bardzo ciekawy artykuł. Maciej Ostaszewski i Tomasz Grynkiewicz opisują w nim, jak inspirowani badaniem, które opisywaliśmy we wrześniu, zarejestrowali kilka domen łudząco podobnych do rządowych. Efekt: 40 przejętych e-maili… Służby w kropce Dziennikarze Gazety zarejestrowali kilka domen podobnych do oryginalnych domen polskich instytucji rządowych, np. abwgov.pl (imitujące abw.gov.pl). Jeśli ktoś wysyłał e-maila i zapomniał o kropce przed “gov”, poczta wpadała na serwery dziennikarzy. Od 16-tego września do dziś, w skrzynkach wylądowało 40 e-maili, w tym m.in. szkic umowy ABW, życiorys oraz nazwiska agentów CBA, a także korespondencja kierowana przez obywateli do urzędów. Przy czym cieżko powiedzieć ile z wiadomości jest wynikiem pomyłki urzędnika państwowego, a ile to pomyłka obywatela chcącego się skontaktować z urzędem. W artykule jasno ukazano tylko 1 pomyłkę po stronie urzędnika — był nim pracownik ABW. Kilka screenshotów z e-maili jakie otrzymali Grynkiewicz i Ostaszewski znajdziecie tutaj. Cybersquatting i Typosquatting Rejestracja domen podobnych do oryginalnych nosi nazwę cybersquattingu / typosquattingu. W lutym tego roku pisaliśmy o tym, jak ktoś wyprzedził ministra i przejął domeny obozów koncentracyjnych, z kolei rok temu analizie poddaliśmy najpopularniejsze polskie domeny i ich “sprytne” podróbki, np. wwwallegro.pl zamiast www.allegro.pl. Z kolei samo zjawisko “przejmowania” poczty w Polsce pewnie nieźle możnaby zobrazować na podstawie domeny gmail.pl, która przez długi czas należała do kółka literatów — założę się, że ich serwery pocztowe odbijały dziesiątki e-maili dziennie ;) Jak walczyć z tym problemem? Należałoby się zastanowić, czy w ogóle typosquatting polskich domen rządowych należy rozpatrywać w kategorii zagrożenia informatycznego? Korespondencja e-mailowa urzędników jest przecież z definicji “jawna” — nic niejawnego nie powinno być wysyłane zwykłym e-mailem (tak mówi polskie prawo i tak twierdzi ABW, co nie zmienia faktu, że za pomocą e-maila w Polsce można dostać ciekawą pracę…). Niestety, za przestrzeganie powyższej reguły, jak i weryfikację poprawniości adresu odbiorcy odpowiada człowiek. A człowiek popełnia błędy… I to nie tylko literówki w adresie, ale również błędy złej oceny tego co powinno, a co nie powinno być przesyłane przez urzędowe skrzynki (i to jest większy problem). Z problemem wycieku informacji przez e-maila można poradzić sobie poprzez szyfrowanie korespondencji (np. przez PGP/GPG) — ale spróbujcie wytłumaczyć przysłowiowej pani Halince różnicę pomiędzy kluczami prywatnym i publicznym i nauczyć podpisywania/szyfrowania w kwadrans… No właśnie, podpisywanie poczty. Bardzo jestem ciekawy, jakie rezulaty osiągnęliby dziennikarze Wyborczej, gdyby ze swoich typosquatterskich domen wysłali różnego rodzaju zapytania/polecenia służobowe do innych pracowników poszczególnych agencji i ministerstw? (por. e-mailowa afera Kempy). Wojewódzki wraz z Figurskim codziennie rano pokazują, że wystarczy “anonimowy” telefon, żeby nieźle zamieszać w ministerstwach i urzędach… Patrząc na nieustających w swoich staraniach phisherów, korzystających z podobnych sztuczek w swoich atakach, obstawiam, że efekty byłyby bardzo interesujące… Bo problemem jest człowiek Człowiek czasem zaspany, czasem nie przykładający się do swojej pracy i prawie na pewno omylny. Jak zapewnić bezpieczeństwo swojej firmie i chronić ją przed zagrożeniami ze strony pracowników i ich zaniedbań/pomyłek? Jutro będę o tym mówił na konferencji SECURE 2011, gdzie zademonstruję ataki informatyczne wykorzystujące ludzkie słabości. Ataki te, mimo że wycelowane w człowieka, pozwalają w konsekwencji na przejęcie kontroli nad siecią komputerową firmy, w której pracuje ofiara — coraz częściej wykorzystujemy je podczas testów penetracyjnych …i niestety, z coraz większym powodzeniem. Dlatego warto, oprócz przykładania uwagi do kropek w nazwach domen, przypomnieć sobie czym jest socjotechnika, zwłaszcza w ujęciu informatycznym. ,Piotr Konieczny