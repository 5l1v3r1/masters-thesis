Wczoraj BBC podało ciekawą informację za jedną z rosyjskich stacji telewizyjnych. Podobno w żelazkach i czajnikach odnaleziono chipy, których zadaniem jest …wysyłać spam. Spamujące żelazka Telewizja Rosija 24 pokazała technika otwierającego obudowę importowanego z Chin żelazka. Oczom telewidzów miał ukazać się wbudowany w żelazko “spy chip”, (z niezrozumiałych dla nas powodów nazwany przez technika “małym mikrofonem”.) W Rosji zaskoczyć potrafią wszyscy. Zarówno “hackerzy” (np. korkiem ulicznym spowodowanym wyświetlaniem pornosa na ekranach przy drodze albo niekompetencją w trakcie atakowania rządowych serwerów innych państw, gdzie dają się sfotografować na gorącym uczynku), jak i zwykli rabusie bankomatów, którzy zasłaniają kamery CCTV …balonikiem, a nawet służby, które w kuriozalny sposób tłumaczą powód instalacji IMSI Catcherów w metrze. Pomysłowość naszych sąsiadów nie zna granic, ale numer ze złośliwym żelazkiem, to jednak przebój przebojów :-) Jakie zdolności ma złośliwe żelazko? Dzięki chipowi, żelazko ma wyszukiwać niezabezpieczone sieci Wi-Fi i po podpięciu się do nich, skanować je pod kątem innych komputerów, w celu zainfekowania ich złośliwym oprogramowaniem. Inna funkcja, to wysyłanie spamu. Podobne chipy podobno znaleziono w telefonach komórkowych, rejestratorach samochodowych i czajnikach. Historia z żelazkami jest niemalże tak surrealistyczna, jak rewelacje Dragosa dotyczące wirusa komunikującego się przez piski w głośnikach. Jak w każdej baśni, na końcu musi pojawić się wybawca. Dzielni rosyjscy celnicy wykryli więc złośliwe implanty i zapobiegli nieszczęściom, chociaż nie do końca. Przyznano bowiem, że ok. 30 sztuk “zainfekowanego” sprzętu AGD trafiło do sklepów w Sankt Petersburgu. (Całkiem przypadkiem, to właśnie tam był szczyt G20, na którym wedle relacji Rady Europy, dyplomatom-gościom rozdawano zainfekowane ładowarki USB — może pochodziły z jednego z okolicznych sklepów? :-) PS Podobno zasięg “prasowania leszczy” przez żelazko to 200m (nie licząc kabla ;) Teraz rozumiecie, dlaczego tak ważne jest, aby nigdy nie zostawiać podłączonego do prądu żelazka po użyciu. PPS A może nie ma żadnego “spy chipa”, ani zimnioka, jest tylko wielki smutek, hektolitry wódki, halucynacje i śmierć z niedożywienia? ,igH