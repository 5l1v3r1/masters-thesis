Do Not Track (DNT) to specjalny nagłówek HTTP, który ma informować daną stronę, że nie chcemy aby nasza aktywność w obrębie serwisu była śledzona i wykorzystywana do działań marketingowych. Krótko mówiąc, oznacza to brak specjalnie przygotowanych pod nas reklam. Przynajmniej w teorii… Kto wspiera Do Not Track? Jak na razie Firefox, Safari i IE 9 umożliwiają włączenie nagłówka Do Not Track. Jego implementację niebawem zapowiadają takżę Google Chrome i Opera. Dla Chrome dostępne jest rozszerzenie Do Not Track Plus, o którym już kiedyś wspominaliśmy — nagłówek ten można też włączyć dla dowolnej przeglądarki ustawiając HTTP proxy dla ruchu wychodzącego i dodając nagłówek ręcznie na proxy. Microsoft ogłosił, że w IE 10 w Windows 8 DNT będzie domyślnie włączony. Mozilla chwali, marketingowcy ganią Na reakcje nie trzeba było długo czekać — Digital Advertising Alliance (organizacja zrzeszająca większość graczy przemysłu reklamowego) wydała oświadczenie, w którym narzeka, że takie rozwiązania “ograniczają dostępność i różnorodność treści oferowanym użytkownikom”. DAA do tej pory dążyło by nagłówek DNT był obecny ale domyślnie wyłączony. Przedstawiciele Mozilli natomiast cieszą się, że Microsoft skupia swoją uwagę na DNT, ale też zaznaczają, że w przypadku Firefoksa wolą decyzję o włączeniu DNT pozostawić użytkownikowi. Czym DNT nie jest? W całej tej sytuacji należy pamiętać, że DNT nie jest jakimś magicznym rozwiązaniem, które uwolni nas od reklam. Po pierwsze to tylko wysłanie informacji, że nie życzymy sobie śledzenia — dana strona może zrobić z naszym życzeniem co chce, póki co żadne przepisy nie każą respektować DNT. Po drugie nawet przy działającym DNT nie uciekniemy od reklam; nie będą one tylko spersonalizowane pod nas (a część z internautów woli oglądać dopasowane, a nie losowe reklamy). P.S. Jeżeli chcecie sprawdzić jak działa u Was DNT wystarczy wejść na stronę donottrack.us. Znajdziecie tam również m.in. informacje kto już honoruje DNT (ostatnio do tego grona przystąpił Twitter) ,Anonim