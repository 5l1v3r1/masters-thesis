Chrome od Google, to na dzień dzisiejszy chyba najlepsza pod kątem bezpieczeństwa przeglądarka internetowa. Solidna konstrukcja: wbudowany sandbox i oddzielne procesy dla każdej karty, własna implementacja czytnika PDF i sprawne, niezależne od Adobe łatanie pluginu Flasha — to przychodzi w standardzie. Ale dodatkowo do Chrome dodawać możemy rozszerzenia. Poniżej przegląd tych, które mogą mieć wpływ na bezpieczeństwo korzystania z internetu. Rozszerzenia dla Chrome Dwa najważniejsze to: NotScripts (naśladujący znany NoScript z Firefoksa). Dzięki niemu macie możliwość sterowania tym, jakie skrypty mają prawo być uruchamiane przez odwiedzaną stronę. Flashblock — i tu celowo nie podajemy nazwy konkretnego rozszerzenia. Dla Chrome jest ich kilka, ale naszym zdaniem i tak bezpieczniej jest wpisać w pasku adresu przeglądarki about:flags i zaznaczyć opcję “Click to play“, dzięki której zewnętrzne pluginy (w tym Flash) będą uruchamiane dopiero na żądanie internauty, po kliknięciu w zaślepkę przykrywającą obiekt. Warto też wybrać się pod adres about:plugins i wyłączyć plugin Javy jeśli nie jest ona Wam do niczego potrzebna (a zakładam, że większość osób nie siedzi na kurniku ;) Godnym uwagi rozszerzeniem jest również Explode, którego zadaniem jest rozwijanie skróconych URL-i w czasie rzeczywistym, tak, aby przed kliknięciem było wiadomo, gdzie wylądujemy. Rozszerzenia chroniące prywatność Disconnect — uniemożliwia śledzenia nas przez takie serwisy jak Facebook, Google, Twitter, Yahoo, i dodatkowo stara się usunąć identyfikujące nas informacje podczas korzystania z wyszukiwarek. Facebreak — chowa skrypty Facebooka poza domeną Facebooka. Ghostery — wykrywa i pozwala unieszkodliwić skrypty statystyk, tzw. jednopikselowe web-bugi i inne techniki śledzenia i zbierania informacji o internaucie Na koniec, nie można nie wspomnieć o AdBlock Plus. Rozszerzenia wspomagające testerów A i tak wydaje mi się, że “wspomagające” to chyba za dużo powiedziane (dalej do testów bezpieczeństwa webaplikacji moją preferowaną przeglądarką jest Firefox). Jednakże poniższe rozszerzenia mogą się przydać w niektórych sytuacjach: Proxy Switchy! — pozwala zarządzać serwerami proxy i definiować reguły dla ruchu wychodzącego, w zależności od domeny. Chromkie — zarządzanie ciasteczkami HTTP Response Browser — pozwala na podgląd nagłówków, ale niestety nie wspiera przekierowań. Webscurify — skaner do testowania bezpieczeństwa stron WWW XSS Rays — podobnie jak powyżej, z tym, że skupia się na jednym typie podatności Wady Chrome Nam udało się znaleźć dwie, nie tyle wady, co niedogodności. Brak możliwości (można to zrobić parametrem) wyłączenia przekazywania Referera i brak zmiany (a jednak jest rozszerzenie i do tego oraz odpowiedni parametr.) nagłówka User-Agent. Oczywiście obie rzeczy można wykonać puszczając żądania przez local proxy (dla Referera jest namiastka w postaci rozszerzenia NOREF — ale nie działa ono w każdym przypadku i jest mało wydajnym podejściem). Drugi minus, to brak sidebara lub jak kto woli, możliwości przyklejenia jednego z tabów na stałe i oglądania go jednocześnie z innymi. Jeśli uważacie, że na liście powyżej brakuje jakiegoś rozszerzenia, zachęcamy do opisania go w komentarzach. ,Piotr Konieczny