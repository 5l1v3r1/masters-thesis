Nie, nie było włamania. Po prostu pracownika banku nie przeszkolono z poprawnego korzystania z poczty elektronicznej (bądź przeszkolono, ale mu się zapomniało do czego służy pole BCC, zdarza się). Efekt: około 800 adresów klientów ujawnionych: Wszystko wskazuje na to, że w Idea Banku to dość powszechny przypadek — Maciek Samcik opisuje podobne wpadki tego samego banku. Czy możemy cokolwiek zrobić, aby zabezpieczyć się przed taką sytuacją (tj. znalezieniem się na liście odbiorców “masowego” e-maila)? Niestety nie — ale możemy spróbować pomyśleć zawczasu i zabezpieczyć się przed skutkami oraz poczynić pewne kroki zmierzające do ustalenia, kto “sprzedał” nasze dane. Jak namierzyć, skąd spamer ma nasz e-mail? Zachęcamy Was do podawania bankom (i innym serwisom) unikatowych adresów e-mail. Dzięki temu prostemu zabiegowi, można śledzić, skąd “wyciekają” wasze dane — wielu czytelników otrzymujących spam z firmy Mobcomer dzięki temu zabiegowi ustaliło, że ich dane najprawdopodobniej wyniesiono z Orange. Stosowanie unikatowych e-maili pozwoliło także namierzyć spam płynący z paczkomatów InPostu. Jak stworzyć unikatowy adres e-mail? Jeśli korzystasz z GMaila (załóżmy, że Twój e-mail to jan.kowalski@gmail.com) to wystarczy dopisać po loginie np. +ideabank, i podać bankowi taki adres: jan.kowalski+ideabank@gmail.com. Krótko mówiąc, wiadomości wysłane na jan.kowalski+cokolwiek@gmail.com trafią na Twoje konto. Inne serwisy pocztowe często udostępniają opcje tzw. “aliasów”. Na marginesie, korzystający z GMaila mogą także wpisać dowolną liczbę kropek w dowolnym miejscu w loginie. Poczta wysłana na jan.kowalski@gmail.com, jankowalski@gmail.com oraz j..an.kow.al….ski@gmail.com trafi do tej samej skrzynki — GMail ignoruje kropki w nazwie konta. Ponieważ spamerzy potrafią być inteligentni i czasem usuwają z loginów wszystko pomiędzy + a @, aby uniemożliwić namierzenie źródła wycieku, a dodatkowo niektóre serwisy w ogóle nie przyjmują e-maili z z “+” w nazwie, jest jeszcze jeden sposób na tworzenie unikatowych adresów e-mail — wymaga on jednak posiadania swojej domeny i przekonfigurowania serwera pocztowego (trudne zadanie dla nietechnicznych osób) lub …podpięcia domeny pod Google Apps (łatwiejsza opcja, choć od niedawna brak już darmowych abonamentów). Najlepsze rozwiązanie — ustaw “catch all” Po zarejestrowaniu domeny w Google Apps należy włączyć opcję catch-all, czyli przyjmowanie poczty na dowolny adres w naszej domenie. Wszystkie e-maile skierowane na adresy, które nie istnieją będą przesyłane na wyznaczone konto e-mail. Dzięki temu można podczas rejestracji w serwisach podawać adresy w postaci: ideabank@moja-domena.pl, komentarz-na-blogu-x@moja-domena.pl …a jeszcze lepiej dodawać w nich datę rejestracji lub inny ciąg znaków, aby uczynić e-mail nieprzewidywalnym. Wybierz nieprzewidywalny login Dlaczego warto wybierać nie-tak-całkiem-przewidywalne loginy? Przytoczmy dziurę w Skype, gdzie jeśli ktoś znał nasz adres e-mail podany przy rejestracji (np. skype@moja-domena.pl) to mógł przejąć nasze konto. Szereg innych serwisów pozwala także podpiąć się przez API pod np. kanał RSS z “powiadomieniami” dla danej osoby, o ile tylko znamy jej adres e-mail… (tu od przykładów “ofiar” się powstrzymamy, bo ten problem z prywatnością dalej nie został rozwiązany przez pewien popularny serwis). Podsumowując, warto korzystać z unikatowych e-maili; w ten właśnie sposób kiedyś namierzyłem źródło spamu na swój e-mail, dzięki czemu udało się polubownie zamknąć sprawę, a wysyłający niezamówione informacje handlowe wpłacił 1000 PLN na dom dziecka. PS. Jeśli potrzebujecie e-maila tylko na chwilę, do rejestracji na forum (w dodatku nie na wasze dane osobowe), to można skorzystać z wygodnego koszmail.pl. Wystarczy podczas rejestracji podać e-mail w postaci cokolwiek@koszmail.pl, a potem udać się na stronę koszmail.pl i wpisać “cokolwiek” aby przejść do tymczasowej skrzynki. Z oczywistych powodów rejestracja znaczących kont w ten sposób nie jest zalecana — każdy może wykonać reset hasła, ponieważ dostępu do “koszmailowych” skrzynek nic nie broni — wystarczy znajomość loginu. PPS. Wymienione w poście serwisy są przykładowe. Rozwiązań tego typu jest pewnie jeszcze kilka jeśli nie kilkaset. Jeśli z nich korzystacie, dajcie znać w komentarzach. ,Piotr Konieczny