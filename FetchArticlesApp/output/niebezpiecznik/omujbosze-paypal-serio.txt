Oto e-mail, jaki dostałem na adres e-mail zarejestrowany w PayPal-u: PayPal: ankieta czy phishing? PayPal, serio? Ten e-mail wygląda przecież gorzej od najbardziej nieudacznych prób phishingu …ale niestety, nie jest to phishing. To po prostu beznadziejny efekt powierzenia przez PayPal zadania przeprowadzenia ankiety jakiejś zewnętrznej firmie. Anonimowość wg PayPala… Twórcy tej wiadomości dają mi tyle powodów do smagania ich rozżarzonym prętem po tyłkach, że aż nie wiem od czego zacząć. Abstrahując już od niewątpliwie wzbudzającego zaufanie adresu e-mail nadawcy (paypal.feedback@echosurvey.com) i linków w treści z innej domeny (http://surveys2.incontact.com/paypal/) oraz żenującej warstwy językowej: za największą porażkę tego mailingu należy uznać kłamliwą zachętę do “anonimowego” wypełnienia ankiety. Bo na czym anonimowość polega, pytam się? Chyba tylko na doklejeniu parametru anon=yes do linka — “anonimowy” URL dalej bowiem zawiera ten sam UserID co zwykły link… PayPal strzela sobie samobója Nie jestem w stanie zrozumieć, jak działająca w internecie firma z branży finansowej, której jednym z największych utrapień są właśnie ataki phishing, zleca przeprowadzenie mailingu, który wygląda gorzej niż nie jeden phishing. PayPal na prawo i lewo trąbi o tym, żeby nie podawać swoich danych byle gdzie i ignorować maile “podejrzane”, a tu sam strzela sobie w stopę i zachęca własnych użytkowników do łamania ustanawianych przez siebie zasad. Pomimo tego, że wiem iż nie jest to phishing, zachęcam wszystkich do oznaczania tej wiadomości jako spam. Nauczmy filtry webmaili odrzucać wiadomości z tego typu ankiet. Może któryś z analityków PayPala widząc spadające słupki otwieralności tego mailingu pójdzie w końcu po rozum do głowy. Pracownicy PayPala też sądzą, że to phishing… Wygląda też na to, że PayPal ma w firmie taki burdel, że pracownicy jego supportu błędnie odpowiadają użytkownikom, że w/w wiadomość jest próbą phishingu. Otóż, ja dostałem tę wiadomość na e-mail zarejestrowany tylko w PayPalu, a dodatkowo zwrócono się do mnie po takich danych, jakie podałem w koncie PayPal. Jeśli więc jest tak jak twierdzi pracownik supportu PayPala (że ta wiadomość to phishing) to oznacza, że PayPal ma jeszcze większy problem — ktoś wykradł mu bazę danych użytkowników… ;) ,Piotr Konieczny