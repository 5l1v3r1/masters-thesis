Przepompownia wody i oczyszczalnia ścieków w Oslo do niedawna była zarządzana poprzez …Bluetooth. Aby sterować obiektem wystarczyło podać bardzo skomplikowane hasło: 0000 (cztery zera). Atak na przepompownie wody przy pomocy Bluetooth Błędy w zabezpieczeniach w dostępie do kontrolerów pomp i zaworów zostały opisane w utajnionym raporcie z audytu bezpieczeństwa. Według raportu, potencjalny atakujący mógł nie tylko odciąć mieszkańców Oslo od wody, ale także ją zatruć — fizycznego dostępu do obiektu chroniły bowiem drzwi i bramy, które także były sterowane poprzez Bluetooth. Paradoksalnie Bluetooth do zarządzania obiektem został wdrożony by poprawić bezpieczeństwo jego pracy — umożliwiał łatwiejszy monitoring i szybsze wykrywanie awarii. Przypadek przepompowni wody w Oslo pięknie pokazuje, jak niepoprawne wdrożenie systemu podnoszącego bezpieczeństwo, może je znacząco obniżyć. Ujawniony raport dotyczący (nie)bezpieczeństwa przepompowni wody w Oslo i głośne ostatnio ataki na systemy SCADA (por. Stuxnet) pokazują, że przed osobami czuwającymi nad bezpieczeństwem systemów przemysłowych jeszcze długa i wyboista droga… P.S. Warto podkreślić, że właściciele obiektu zostali ostrzeżeni o możliwości ataku jeszcze zanim audyt dobiegł do końca, a raport końcowy spisany i przekazany klientowi. Podobną procedurę stosujemy podczas audytów i testów penetracyjnych stron internetowych, kiedy np. okazuje się, że baza danych klienta pozwala na dostęp z internetu, a konto z uprawnieniami administratora jest “chronione” przez hasło qwerty… Tak, takie przypadki ciągle się zdarzają. ,vi.curry