Takie oto zaproszenie otrzymaliśmy podwójnie; raz od Ministerstwa Administracji i Cyfryzacji, drugi raz od Kancelarii Prezesa Rady Ministrów: Spotkanie odbędzie się w poniedziałek 6-tego lutego, start o godz. 13:00 — uczestnictwo należy potwierdzić do 9:30, …a nas zaprasza się w piątek. E-mailem. Wysłanym na firmowy adres. Po godzinie 18:30. Bez wskazania adresata z imienia i nazwiska. Wysoce niestosowne zachowanie. Dlaczego nas nie będzie? Chciałbym pójść, serio, ale niestety, jestem poważnym i odpowiedzialnym człowiekiem. Prowadzę firmę i mam już w poniedziałek zobowiązania w stosunku do 12 innych osób, którym coś obiecałem wcześniej – dużo wcześniej. Nie dam rady być w dwóch miejscach jednocześnie. Przykro mi. I naprawdę chciałbym wierzyć w to, że Pan Premier nie liczył właśnie na taką sytuację, wysyłając mi zaproszenie na poniedziałkową debatę w piątek i to po godzinach pracy… Podobnie jak Marek Jerzy Minakowski uważam, że forma spotkania (“spotkanie będzie transmitowane”) nie służy merytorycznej dyskusji. Podobnie jak Kominek, zastanawiam się dlaczego w zaproszeniu nie użyto ani razu akronimu ACTA? Podobnie jak Paweł Tkaczyk, odnoszę wrażenie że ta debata to PR-owy zabieg. Po spotkaniu pan Premier będzie mógł powiedzieć, że spotkał się z “internautami” — albo, jeśli Ci nie przyjdą, będzie mógł twierdzić, że to banda krzykaczy. Podobnie jak Paweł Krawczyk, uważam, że aby prowadzić dyskusję, nie trzeba spędzać pół dnia w PKP (skoro mówimy o “informatyzacji” Polski, pokażmy, że się da!). I wreszcie, zauważam to, co któryś z internautów — takie wyznaczenie terminu nie pozwoli tzw. “przeciwnikom ACTA” na legalne zarejestrowanie manifestacji przed budynkiem, w którym ma odbyć się debata (za mało czasu). Chcę rozmawiać i wezmę udział w debacie Chętnie wezmę udział w merytorycznej debacie, ale takiej która zostanie odpowiednio i z wyprzedzeniem zaplanowana: gdzie dostanę szansę na poznanie agendy przed startem (temat “wolności i praw w internecie” można ugryźć z wielu stron) i odrobinę czasu na przygotowanie argumentów. Bo ja adwersarzy darze szacunkiem, nawet tych, z którymi się nie zgadzam. …chociaż, tak sobie myślę, że grając zgodnie z zasadami Kancelarii Prezesa Rady Ministrów, powinienem poczekać do godziny 20:00 i wysłać do KPRM e-maila zapraszającego pana Premiera do Krakowa, na wtorek, na godz: 18.00 — wtedy mam akurat chwilę. Kamer TV co prawda nie mogę zagwarantować, ale zrobimy streaming przez komórkę do internetu, tak, żeby Tkaczyk mógł zadać pytania z Wrocławia, a Vagla z Warszawy. Co Pan na to, Panie Premierze? Proszę o odpowiedź do poniedziałku, do 9:30. Przecież ta ACTA to ważna sprawa, nie można jej ignorować, popracie tak szybko spada… P.S. Aha, ja na moje spotkanie zaproszę też internautki, bo w tych komputerach, to nie tylko faceci “robią”, Panie Ministrze. P.P.S Zawieszenie ratyfikacji ACTA przez Premiera nie ma niestety żadnego znaczenia w sensie prawnym. Dodatkowo, Polska ciągle nie ujawniła wszystkich dokumentów w sprawie ACTA, polecam oświadczenie ISOC w tej kwestii oraz poniższy film Anonimowych, zwracający uwagę na pewien ważny zapis Konwencji Wiedeńskiej: ,Piotr Konieczny