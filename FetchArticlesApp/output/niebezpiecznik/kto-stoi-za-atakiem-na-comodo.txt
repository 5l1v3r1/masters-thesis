W sieci pojawiły sie cztery oświadczenia. Wszystkie od jednego 21-latka, który twierdzi, że to on stoi za atakiem, a nie — jak sądzi Comodo — irańscy, sponsorowani przez rząd hackerzy. Jako dowód w szczegółach opisuje jak dokonał włamania, publikuje fragmenty bazy oraz jeden z fałszywych certyfikatów. Hasło w DLL Użytkownik comodohacker opublikował oświadczenie, w którym poinformował, że to on włamał się na serwery partnerów Comodo — InstantSSL.it oraz GlobalTrust.it. Wykorzystał błąd typu SQL injection. Jako dowód podał nazwę używanej przez resellera bazy, oraz login jednego z użytkowników. Potem opisał, jak na przejętym serwerze znalazł plik TrustDLL.dll, wykorzystywany do obsługi procesu wystawiania certyfikatów. Dekompilacja tego pliku umożliwiła mu poznanie loginu i hasła do konta resellera Comodo. Przy pomocy tych danych, po krótkich zabawach z API, 21-latek podpisał swoje CSR-y wygenerowane m.in. dla domen należących do GMaila, Yahoo, czy Skype’a. Comodohacker: jestem hackerem z doświadczeniem 1000 hackerów 21-latek odcina się od jakichkolwiek związków z Iranian Cyber Army i naśmiewa z oświadczenia Comodo, w którym firma tłumaczyła, że padła ofiarą doskonale przygotowanego ataku, za którym najprawdopodobniej stoją sponsorowani przez irański rząd hackerzy. W końcówce swojego oświadczenia, comodohacker przechodzi na FUD i ton politycznych żali; że skoro nikt nie wstawił się z Iranem, kiedy USA z Izraelem stworzyły Stuxneta, i skoro nikt nie porusza tematów takich jak HAARP i Echelon, to nikt nie powinien też przejmować się fałszywymi certyfikatami SSL-owymi… Nie wszyscy wierzą… Ponieważ nie wszyscy uwierzyli w historie opisywane przez “comodohackera”, opublikował on drugą wiadomość, w której przedstawił fragmenty zdekompilowanego pliku dll oraz trzecie oświadczenie, w którym opublikował fragmenty bazy danych resellera Comodo, a także czwartą wiadomość zawierającą jeden z certyfikatów wraz z kluczem prywatnym. Dodatkowo 21-latek przyznał się do: sformatowania dysków z backupami, usunięcia logów oraz zostawienia wiadomości o treści “Surprise!” (ang. niespodzianka) na pulpicie zaatakowanej firmy. Na sam koniec, powołując się na opublikowany na Cryptome dokument, oskarżył Jacoba Appelbauma (projekt TOR) o to, że ruch z TOR-a trafia do CIA… Sytuacja robi się jak w dobrym filmie. Comodo jak na razie milczy; niczego nie potwierdza, niczemu nie zaprzecza. Dowody, które przedstawia 21-latek, wskazują na to, że rzeczywiście może być mocno związany z tym incydentem. Przy okazji dużo (za dużo?) pisze o sobie, zdradzając, że pracuje nad “złamaniem RSA” i że wymyśla superbezpieczne algorytmy. A jakby tego było mało, wygłasza dość radykalny manifest polityczny, popierający reżim w Iranie, podkoloryzowany odwołaniami do HAARP-a, Echelona oraz Stuxnetowego spisku… Zasłona dymna, czy “hacker” grafoman? Wielu zastanawia się, dlaczego działając w pojedynkę, comodohacker wygenerował certyfikaty akurat (i tylko) dla tych, związanych z “bezpieczną” komunikacją domen, a nie np. dla PayPala? P.S. Comodohacker jest obecny na Twitterze. Ukazał się też wywiad, w którym osobnik ten opowiada skąd zdobywał wiedzę na temat bezpieczeństwa IT i kryptografii. ,igH