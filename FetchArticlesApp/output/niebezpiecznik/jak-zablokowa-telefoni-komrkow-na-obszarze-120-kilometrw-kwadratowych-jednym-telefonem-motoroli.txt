Kilka lat temu pisaliśmy o jammerach GSM — specjalistycznych urządzeniach do zagłuszania sygnału telefonii komórkowej w okolicy. Teraz okazuje się, że nie trzeba wydawać pieniędzy na jammera — wystarczy telefon z serii C1 Motoroli. Blokowanie rozmów telefonicznych i SMS-ów Opracowana przez niemieckich studentów technika zagłuszania wynika ze sposobu, w jaki telefon komunikuje się z nadajnikami (BTS-ami) w sieciach 2G GSM. Zanim BTS przekaże do telefonu SMS-a lub rozmowę, “pinga” go (techniczny termin to “paging”) i dopiero po uzyskaniu odpowiedzi przekazuje połączenie. Atak polega na odpowiedzeniu na pinga szybciej niż ofiara (analogia do popularnej techniki ataku w sieciach przełączanych — arp spoofing). Dzięki atakowi możemy uniemożliwić wykonywanie rozmowy telefonicznej lub otrzymywanie SMS-ów — jamming nie działa jednak na transmisję pakietową i sieci 3G. Ciekawostką, która może jednak niektórych zaskoczyć jest to, że sieci GSM, np. T-Mobile lub AT&T, ciągle wykorzystują właśnie sieć 2G do zestawiania połączeń głosowych i SMS. Studenci wyliczyli, że potrzebowaliby tylko 11 telefonów, aby wyłączyć możliwość odbierania rozmów lub SMS-ów na terenie Berlina. Zakładając, że BTS pokrywa obszar koła, wyliczone przez studentów 120km^2 odpowiada obszarowi o promieniu ~6km. Ale to nie wszystko — lekka zmiana w firmware pozwoliłaby studentom nie tylko na zagłuszanie, ale i na przechwytywanie rozmów i SMS-ów! Ograniczenia ataku Pewnym ograniczeniem ataku jest jednak to, że jammer może zagłuszać tylko telefony z sieci tylko i wyłącznie tego operatora, do którego sam jest podpięty (w końcu jest to atak na protokół, a nie na medium). Dodatkowo, zaimplementowany przez studentów atak nie przechwytuje danych (SMS-ów, rozmów) a jedynie uniemożliwia ich odbiór. Atak zrealizowany został na telefonie Motorola C1 poprzez przeflashowanie firmware’u, na podstawie analizy dokumentacji do Vitelcom TSM30, która wyciekła do sieci i pozwoliła na zrozumienie jak działa komunikacja z nadajnikami sieci GSM każdemu, kto chciał się wgryź w kilka open-source’owych projektów. No cóż, jak niektórzy już żartują, jeśli wysiądą wam rozmowy lub możliwość wysyłania SMS-ów — a jesteście w tej komfortowej sytuacji, że ktoś nie zagłusza wam komunikacji prawdziwym jammerem, tylko przeflashowaną Motką, to zawsze macie możliwość komunikacji pakietowej i przełączenia się na Twittera ;) ,vi.curry