iPhone (a także iPad 3G) regularnie zapisuje w swojej pamięci informacje o tym, w jakiej okolicy się znajduje. Funkcji tej nie da się wyłączyć. Właśnie powstało narzędzie, które wizualizuje te dane na mapie. Lokalizacja iPhone’a Aplikację iPhoneTrackera opisywaliśmy już na naszym linkblogu, ale warto poświęcić jej więcej uwagi. iPhoneTracker wizualizuje lokalizacje, w których znajdował się iPhone. Robi to na podstawie plików z backupami, które tworzy iTunes podczas synchronizacji iPhone’a z komputerem. iPhoneTracker działa tylko na Mac OS X i nie wspiera szyfrowanych backupów. Osoby korzystające z innego systemu operacyjnego backupy mogą podać ręcznej analizie, pliki na OS X znajdują się tutaj: /Users/[user]/Library/Application Support/MobileSync/Backups/. Plik consolidated.db, w którym zapisywane są koordynaty znajduje się na każdym iPhone w niezaszyfrowanej postaci, a na komputer trafia tylko po synchronizacji telefonu z iTunes. Zapisane w nim koordynaty pochodzą nie z GPS-a, a z BTS-ów (stacji bazowych) telefonii komórkowej. Pamiętajmy, że triangulacja GSM jest mniej dokładna. Rodzą się pytania, dlaczego iPhony i iPady zbierają tego typu dane oraz czy są one transmitowane do Apple? Niektórzy twierdzą, że dane pomagają aplikacjom bazującym na geolokalizacji i nie są transmitowane do firm trzecich, z kolei F-Secure wyjaśnia, że iPhone może wysyłać te dane do Apple dwa razy dziennie. Nie należy wpadać w panikę, ale warto wiedzieć, jak w tym przypadku można chronić swoją prywatność. Jak wyłączyć śledzenie i zapisywanie pozycji telefonu? Niestety, wyłączenie tzw. “usług lokalizacyjnych” w telefonie nie wyłącza zbierania danych o położeniu telefonu. Osoby, które mają jailbreak mogą wyłączyć tę opcję za pomocą aplikacji Untracked. Reszta powinna przynajmniej włączyć szyfrowanie backupów w iTunes. Komu przydadzą się te dane? Informacje o tym gdzie znajdował się telefon przydadzą się przede wszystkim osobom zajmującym się komputerową analizą powłamaniową. Niektórzy obawiają się “szpiegujących partnerów” — ale skoro ktoś ma swobodny dostęp do naszego telefonu lub komputera, to zapewne ma też kilka innych sposobów, dzięki którym będzie w stanie znaleźć bardziej wstydliwe informacje, niż to gdzie byliśmy. Zresztą informacje na temat naszego pobytu można również otrzymać analizując zdjęcia wykonane przy pomocy iPhone’a, por. iPhone, GPS i nagie fotki. Jeśli zajrzymy do albumu ze zdjęciami, to zobaczymy na mapie wszystkie miejsca, w których dany telefon robił zdjęcia: Należy pamiętać, że oprogramowanie, z którego korzystają służby mundurowe, ma możliwość zbierania zdecydowanie większej ilości informacji na temat właściciela danego telefonu, a dokładne dane na temat lokalizacji telefonu w przypadku dochodzenia i tak najprawdopodobniej zostaną pobrane bezpośrednio od operatora telefonii komórkowej, a nie z pamięci urządzenia…. Na podstawie powyższych lokalizacji można np. próbować wysnuć wniosek, że osoba do której należy telefon Wieluń omija szerokim łukiem, a dodatkowo dorabia sprzedając dane na temat ukraińskich elektrowni atomowych amerykańskim firmom IT — w końcu zaraz po wizycie w Czarnobylu telefon pokazał się w Silicon Valley… ;-) Warto zauważyć, że problem nie jest nowy. Na jego temat już dyskutowano. Ale podobnie jak to było z Firesheep — dobra (i widowiskowa) prezentacja problemu (tu: narzędzie iPhoneTracker) jest w stanie poruszyć dane zagadnienie w szerszych kręgach… Aktualizacja 9:44, 22.04.2011 P.S. Android też zbiera podobne dane, najprawdopodobniej w tych samych (systemowo-optymalizacyjnych) celach. Robi to jednak lepiej, bo w przeciwieństwie do iPhone’a co jakiś czas “czyści” zawartość pliku. Microsoft także zapisuje dane lokalizacyjne. Aktualizacja 28.04.2011 Apple opublikowało FAQ, z którego dowiemy się, że firma zlokalizowała 2 bugi w iPhone, pierwszy odpowiedzialny za bezterminowe przechowywanie danych związanych z lokalizacją, a drugi odpowiedzialny za dalsze zbieranie tych danych, nawet jeśli usługi lokalizacyjne są wyłączone w ustawieniach telefonu ;) ,Piotr Konieczny