Jedna z firm produkujących oprogramowanie wykorzystywane w kryminalistyce informatycznej trąbi na lewo i prawo, że nowa wersja ich produktu jest w stanie w przeciągu kilku minut wykraść hasło z komputerów działających pod kontrolą najnowszego systemu Mac OS X Lion. Nawet, jeśli użytkownik korzysta z pełnego szyfrowania dysku twardego. Jak to możliwe? Kradzież hasła w Mac OS X Aby wykraść hasło, osoby które zakupią oprogramowanie Passware Kit Forensic v11 potrzebują jeszcze fizycznego dostępu do maszyny ofiary. Tu pewnie większość z Was odetchnie z ulgą, ale przypomnijmy ataki z gatunku “złośliwa pokojówka” i zadajmy sobie pytanie, czy (i kiedy) rozstajemy się z naszym laptopem? ;) Atak wykorzystuje bug, a raczej feature portu/protokołu FireWire (standard IEEE-1394). Błąd znany jest od 2004 roku i polega: podpięciu urządzenia po FireWire uzyskaniu bezpośredniego dostępu do pamięci komuptera (DMA, feature FireWire) zczytaniu odpowiednich jej fragmentów zawierających klucz wykorzystywany do szyfrowania dysku Warto wspomnieć, że ta technika może posłużyć nie tylko do wykradzenia danych (kluczy kryptograficznych) ale również instalacji rootkita — takie plany miała firma HBGary, co wiemy dzięki atakowi LulzSec/Anonimowych. Jak uchronić się przed tym atakiem? Zawsze wyłączaj komputer (zamiast go usypiać) — wtedy w pamięci nie pozostaną żadne “wrażliwe” dane (hasła, klucze). Dodatkowo, włącz pełne szyfrowanie dysku twardego, wtedy nawet jeśli atakujący uzyska dostęp do wyłączonego komputera, to aby wgrać na niego rootkita będzie musiał podać hasło (bez niego system nie uruchomi się). Uwaga, pomimo pełnego zaszyfrowania dysku twardego atakujący, który ma fizyczny dostęp do twojego laptopa wciąż może ci podmienić bootloader na swój, z keyloggerem. Dlatego warto zaraz po zaszyfrowaniu dysku zrobić sobie kopię bootloadera (np. na CD lub pendrive’a) i przed ponownym skorzystaniem z pozostawionego poza naszą kontrolą laptopa najpierw odtworzyć bootloader z kopii zapasowej, a dopiero potem uruchomić system. Alternatywą jest też usunięcie obsługi FireWire, polegające w skrócie na usunięciu pliku /System/Library/Extensions/IOFireWireFamily.kext. Pamiętaj jednak, że wtedy nic, co podepniesz do portu FireWire nie będzie działać, a w “About this Mac” zobaczysz komunikat “No FireWire ports can be detected.” O ile atak ten obecnie przypomina się na przykładzie Mac OS X, to warto wspomnieć, że dotyczy on również innych systemów operacyjnych (i innych aplikacji do szyfrowania dysku twardego), o ile atakowany komputer posiada port FireWire. ,Piotr Konieczny