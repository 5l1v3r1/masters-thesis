Badacze z Michigan State University (MSU) pracujący na zlecenie policji oszukali czytnik linii papilarnych w Samsungu Galaxy S6, dzięki wydrukowaniu “fałszywego palca” właściciela. Już wcześniej donoszono o odblokowywaniu smartfonów na podstawie zdjęć, ale chyba po raz pierwszy zrobiono coś takiego na zlecenie policji. Czytelnicy Niebezpiecznika dobrze wiedzą, że są różne sposoby na obejście czytnika linii papilarnych. Czasem wystarczy zwykła drukarka i klej do drewna. W roku 2014 Jan Krissler w czasie konferencji Chaos Communication Congress (31C3) zaprezentował jak odtworzyć odcisk palca niemieckiej minister obrony Ursuli von der Leyen. Posłużyły do tego zdjęcia zrobione zwykłymi aparatami cyfrowymi. Odtworzyli odcisk z wydruku i odblokowali Samsunga Samsunga Galaxy S6, którego czytnik oszukano fałszywym palcem, należał do ofiary pewnego morderstwa. Policjanci sądzili, że telefon mógł zawierać informacje istotne dla śledztwa i chcieli go odblokować. Policja dysponowała atramentowymi odciskami palców pobranymi od zamordowanego za życia (najwyraźniej ta osoba miała jakiś konflikt z prawem), które przekazała ekipie badaczy pod kierunkiem Anila Jaina. Ci najpierw wydrukowali płaskie i trójwymiarowe repliki tych odcisków, ale przy ich pomocy nie udało się odblokować telefonu. Trzeba było jakoś podnieść “jakość” odcisków dostarczonych przez policję. W tym celu badacze stworzyli specjalne oprogramowanie, które wyrównało poszarpane krawędzie i wgłębienia, zachowując istotne elementy odcisku. Następnie wydrukowano dwuwymiarowe wersje odcisków za pomocą tuszu przewodzącego prąd. Dopiero te zabiegi pozwoliły odblokować telefon. Badacze przyznali, że obejście blokady nie udałoby się, gdyby telefon wymagał podania hasła po określonej liczbie nieudanych prób odblokowania przyciskiem (tak domyślnie działa iPhone, co ma znaczenie, bo nie zawsze wiadomo, który palec np. nieprzytomnej osoby odblokowuje telefon). Byłoby bardzo ciekawie, gdyby ktoś w przyszłości połączył metodę Jana Krisslera z tym, co zrobili badacze z Michigan. Czy udałoby się odblokować iPhona mając tylko zwykłe zdjęcia zamordowanego? Teoretycznie możliwe, a praktycznie? Biometria vs hasła Jak już wspominaliśmy, samo obchodzenie czytników linii papilarnych nie jest nowością. W roku 2014 wspominaliśmy o obchodzeniu czytnika w Samsungu Galaxy S5. Jeszcze ciekawiej było ze smartfonem LG, w którym obejście czytnika było możliwe dzięki funkcji oprogramowania. Biometria sama w sobie nie jest złym pomysłem, ale — jak wynika z naszej analizy moduły TouchID w iPhone — nie powinna być ona powodem porzucania zabezpieczeń hasłami. Hasła mają tę przewagę nad biometrią, że można je zmienić i trudniej jest zmusić człowieka do ich wydania. Ba! Prawo może nawet chronić osobę podejrzaną przed koniecznością zeznawania przeciwko sobie (a więc także przed wydaniem haseł). Podobna ochrona przed wydawaniem danych biometrycznych nie istnieje. Niektórzy obrońcy prywatności już przekonują, że prawo powinno analogicznie chronić przed zmuszaniem do autoryzacji biometrycznej. ,Marcin Maj