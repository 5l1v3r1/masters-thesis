Google ostrzega na swoim blogu przed atakami chińskich phisherów. Na dzień dzisiejszy phisherzy przejęli setki kont należących do wojskowych, dziennikarzy oraz polityków z USA, Chin i Południowej Korei. GMail phishing Atak polega na przesłaniu ofierze fałszywego e-maila, w którym nadawcę ustawia się na współpracownika lub przyjaciela ofiary. Mail zawiera link do podrobionej strony logowania do GMaila, wykradającej wprowadzone przez ofiarę hasło. Mając hasło, atakujący ustawia filtr w GMailu i dzięki temu automatycznie forwarduje pocztę przychodzącą na swój adres. Dodatkowo zawartość skrzynki pocztowej daje atakującemu informacje na temat relacji ofiary z innymi ludźmi, co pomaga uwiarygodnić kolejne ataki. Czy ktoś czyta moją pocztę? Warto od czasu do czasu sprawdzić, czy jesteś ofiarą tego lub podobnego ataku. W tym celu wykonaj poniższe kroki: Kliknij na zakładkę Settings a następnie sprawdź trzy zakładki: Forwarding and POP/IMAP (tu zobaczysz, czy kopie przychodzących do Ciebie wiadomości są przesyłane automatycznie na inne konto) Filters (tu sprawdzisz, czy ktoś nie ustawił przekierowania poczty przychodzącej na inne konto) Accounts (tu sprawdzisz, czy ktoś nie ustawił sobie dostępu do twojego konta) Pamiętaj również o okresowym sprawdzeniu adresów IP, z których łączono się na Twoje konto. Możesz to zrobić klikając na “Details” na samym dole strony GMaila. Zabezpiecz swojego GMaila Dodatkowo, aby podnieść bezpieczeństwo swojego GMaila, sprawdź też swoje ustawienia konta Google i wejdź na poniższe linki: Uzupełnij możliwości odzyskania hasła, przyda się nie tylko w momencie kiedy zapomnisz swojego hasła, ale również wtedy, kiedy phisher je zmieni (zakładając, że nie zmieni również poniższych ustawień). Dzięki temu ustawieniu dowiesz się także, ze ktoś próbuje odzyskać twoje hasło (dostaniesz “niespodziewanego” SMS-a od Google). Włącz dwuskładnikowe uwierzytelnienie — teraz oprócz hasła przy logowaniu do konta Google będziesz musiał podać również kod przesłany lub wygenerowany przez twój telefon. Przeczytaj na czym dokładnie polega dwuskładnikowe uwierzytelnienie i jak je włączyć. Sprawdź jakie aplikacje zewnętrzne mają dostęp do Twojego konta Google i usuń te, z których nie korzystasz lub którym nie ufasz. Przede wszystkim jednak myśl i sprawdzaj, czy strona na której za chwilę zamierzasz podać hasło, rzeczywiście jest oryginalną stroną banku, poczty internetowej, czy portalu aukcyjnego. Zamiast klikać w linki prowadzące do stron logowania (np. w e-mailu), bezpieczniej będzie wpisać je ręcznie w pasek adresowy przeglądarki. Jeśli strona logowania jest dostępna poprzez protokół HTTPS (jak np. Facebook), skorzystaj z niego, ale sprawdź do kogo należy certyfikat. ,vi.curry