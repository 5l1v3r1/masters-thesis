Badanie wariografem (poligrafem) popularnie zwanym wykrywaczem kłamstw, to obowiązkowy test przed podjęciem pracy w agencjach rządowych. Ponieważ większość z aplikantów ma na swoim sumieniu różne grzeszki, które po wyjściu na jaw na pewno przekreśliłyby ich szanse na intratną pracę dla rządu, zainteresowanie szkoleniami pokazującymi jak oszukać wykrywacz kłamstw jest spore. Dlatego zapewne zaraz zasmucą się ci, którzy chowają trupa w szafie — otóż FBI właśnie przymknęło instruktorów prowadzących te szkolenia, na razie tylko tych, którzy świadomie pomagali przestępcom. Oszukiwanie wariografu jest możliwe Oficjalny powód zatrzymania instruktorów kursów anty-poligrafowych to walka z przenikaniem do rządowych organizacji osób będących szpiegami lub kryminalistami. Oprócz 2 zatrzymanych instruktorów, FBI przejęło także szkoleniowe listy obecności, na których figuruje 5000 osób… — według władz, 10 z nazwisk pracuje obecnie dla rządu, w tym dla NSA. Agenci FBI dokonali zatrzymania poprzez prowokację — udawali handlarzy narkotyków i prosili o porady jak przejść badanie poligrafem, aby ukryć fakt handlu narkotykami oraz seksu z nieletnią. Właściciele innych firm prowadzących szkolenia z “oszukiwania wariografów” twierdzą, że także chciano znaleźć na nich haka. Wygląda jednak na to, że oni nie przyjmowali do swoich klas każdego jak leci …albo nie pytali o powody brania udziału w kursie. Jak oszukać wariograf? Wiele osób porównuje badanie wariografem do voodoo. Przyczyna leży w tym, że urządzenie wcale nie wykrywa kłamstwa, a jedynie pewne reakcje ludzkiego organizmu będące w głównej mierze oznakami stresu (np. ruchy, potliwość, puls, ciśnienie krwi, regularność oddechu itp.). Innymi słowy — potrafiąc panować nad swoim ciałem, jesteśmy w stanie dostarczyć wariografowym czujnikom odpowiednie “fałszywe” informacje, wpływając tym samym na interpretację wyniku badania. Techniki oszukiwania wariografu polegają m.in. na “przepisywaniu” pytań w pamięci na inne, skupianiu uwagi na bólu, technikach oddechowych lub celowym wysyłaniu mylnych sygnałów tak, aby wyniki nie były spójne i konsekwentne, co podważa sens badania. O ile można oszukać czujniki — to warto pamiętać, że odpowiednio wyszkolona obsługa wariografu może tak zadawać pytania, że ich “przepisanie” nie będzie możliwe lub ujawni nasz plan oszukania wariografu. Poligraf to ściema? Agencje rządowe, które zapewne doskonale zdają sobie sprawę z zawodności wariografu (potwierdza to wszakże sam fakt zatrzymywania tych, którzy twierdzą, że potrafią oszukać urządzenie) mimo wszystko stosują je dalej… No ale w końcu mówimy o ludziach, którzy wydali kupę forsy na fałszywe wykrywacze bomb dla swojej armii. Niektórzy twierdzą, że powodem ciągłego stosowania tak zawodnego urządzenia jakim jest wariograf jest strach i presja, jaką na badanym wywiera już sam fakt badania “wykrywaczem kłamstw”. Świadomość badania podobno sprawia, że osoby są mniej skłonne do kłamstw, bojąc się, że zostaną na kłamstwie przyłapane. Ciekawe jest też zwierzenie jednego z operatorów wariografu — mianowicie czasami, nawet jeśli wynika badania nie wskazują, że obiekt kłamał — badanemu mówi się, że urządzenie wskazało, iż nie mówił on całej prawdy i lepiej dla niego, aby teraz wyznał wszystko co wie. Podobno działa… Czy kolejni będą chirurdzy? Zastanawiające jest też to, czy niebawem usłyszymy o kolejnych zatrzymaniach — np. rektorów akademii medycznych, którzy uczą przyszłych chirurgów jak przeszczepiać twarze lub skórę na dłoniach…? Czy wobec nich służby także będą dopuszczały się prowokacji? Na marginesie, ciekawe czy autorzy poniższych publikacji oraz autor tej strony śpią spokojnie? How to Beat a Lie Detector Test (Secrets Series) by Steve Gillman (2010) Beat the box: The insider’s guide to outwitting the lie detector by Vlad Kalashnikov (1983) Deception Detection: Winning The Polygraph Game by Charles Clifton (1991) The Lie Behind Lie Detector (PDF). No i na sam koniec — ciekawe czy zatrzymany instruktor zażądał badania wykrywaczem kłamstw, aby udowodnić, że nie jest winny i nie wiedział z jakiego powodu podstawiony agent FBI przyjmował od niego nauki? ;-) PS. Czy ktoś z Was może pożyczyć/udostępnić wykrywacz kłamstw na godzinę? ,igH