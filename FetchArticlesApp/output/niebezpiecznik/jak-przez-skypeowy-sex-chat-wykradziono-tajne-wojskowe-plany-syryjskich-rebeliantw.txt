Walka z opozycjonistami nie zawsze wymaga użycia skomplikowanego malware’u. Czasem wystarczy numer znany od wieków: piękna niewiasta …i odrobinę socjotechniki. Niewiasta nie musi nawet ruszać się z domu… ba! nie musi nawet być prawdziwą niewiastą. W rozmowach na Skype każdy przecież może przyjąć dowolną tożsamość… (“Cześć Aniu, tu Wojtek, i też mam 12 lat“) Przypadkowe odkrycie operacji wojskowej w internecie Raport opublikowany przez FireEye opisuje ciekawą operację, której ofiarą byli m.in. Syryjscy “żołnierze opozycji”, buntujący się przeciw reżimowi prezydenta Bashara Al-Assada. Na ślady operacji badacze trafili przypadkiem. Analizując próbkę złośliwego oprogramowania dotarli do niemieckiego serwera, na którym składowane były wykradzione dane. Wśród 7GB archiwum znajdowały się nie tylko prywatne informacje na temat “wytypowanych do inwigilacji opozycjonistów”, ale również plany bitew, strategie polityczne, raporty o rannych, listy nazwisk żołnierzy opozycji, numery telefonów, rodzaje posiadanej broni, a nawet grupę krwi oraz …logi z rozmów na Skype pochodzące z 64 kont opozycjonistów. Tu warto nadmienić, że w każdym konflikcie bardzo ważnym jest, aby dokładnie wiedzieć jaki kolejny ruch wykona nasz przeciwnik. Jeśli przeciwnikiem jest opozycjonista, który dodatkowo działa w konspiracji, nie jest to łatwe. Ciężko się do niego zbliżyć w rzeczywistym świecie. Na szczęście dziś każdy ma smartphona i dostęp do internetu, a ponieważ prawdziwe życie to nie film i nie każdy wojak obwieszony granatami od razu jest oblegany przez panienki, to może się zdarzyć, że nawet najmężniejszy z bohaterów od czasu do czasu poczuje się samotny… Sex chat na Skype lepszy niż tortury? Historia jednego z ataków zaczyna się od rozmowy, którą z opozycjonistą nawiązała niejaka “Iman“, ze zdjęcia profilowego na Skype wyglądająca na atrakcyjną kobietę. Jak to zwykle bywa, rozmowa najpierw była grzecznościowa; “kim jesteś i skąd klikasz“. Później jednak wyobraźni trzeba pomóc i przechodzi się do wymiany zdjęć… Imam poprosiła o zdjęcie opozycjonisty. Ten je wysłał (w zasadzie już to powinno skreślić go z szeregów “tajnej” organizacji) i poprosił o zdjęcie Iman. Co dostał w odpowiedzi? Najpierw pytanie — czy zdjęcie będzie oglądał na telefonie komórkowym czy komputerze? A potem, jak się zapewne domyślacie, odpowiednio dopasowany do urządzenia exploit pod postacią pliku .pif… Czy to fala endorfin napływająca do mózgu sprawiła, że opozycjonista nie zauważył podejrzanego rozszerzenia? Warto zwrócić uwagę na 2 rzeczy. Iman pyta o platformę sprzętową (aby odpowiednio dobrać exploita; dostępne były wersje na Windows i Androida) oraz podaje datę urodzenia wskazującą na ten sam dzień co ofiara (data jest odczytana z informacji profilowych ofiary i zapewne ma na celu pomóc w spoufaleniu się z ofiarą) A może wideo? W innych przypadkach, fałszywe niewiasty z prorządowej grupy “hackerów” oprócz zdjęć oferowały także dostęp do swojej sylwetki “na żywo”. Ale nie przez Skype’a, a dedykowane oprogramowanie do videochatów (“ooVoo”). Zapewne nie jeden z wojaków je zainstalował — a wraz z nim złośliwe oprogramowanie dające grupie wgląd do zwartości dysku twardego. Co ciekawe, ponieważ elektronika nie jest powszechnie dostępna w szeregach opozycjonistów (jak na ironię, m.in. ze względów bezpieczeństwa), to z jednego smartphona lub komputera potrafi korzystać kilku z nich. Z tego powodu udany atak na jedną osobę dawał atakującym dostęp do kilku kont Skype i wielu list kontaktowych. Infrastruktura pod ataki była przygotowana całkiem nieźle. Niekiedy fałszywi rozmówcy wklejali linki do stworzonych przez siebie antyrządowych stron internetowych, które …zawierały coś na zasadzie “kącika randkowego”. Kącik był pełen fałszywych profili atrakcyjnych opozycjonistek na Facebooku (a dokładnie na fałszywej stronie Facebooka). Tu wykorzystywano chęć ofiary do zobaczenia szczegółowych informacji na temat kobiety, a to już wymagało zalogowania się na podstawionej stronie logowania, czyli przekazania swoich danych dostępowych atakującym. Jak widać, nawet nie silono się na zakup zbliżonej do Facebooka w nazwie domeny: Wbrew pozorom, to nie były amatorskie działania Prezydent Syrii, Bashar Al-Assad ma w internecie wielu zwolenników. Od dawna działa Syryjska Armia Elektroniczna — czasem w oparciu o te same techniki. Efektem ich działań są jednak działania bardziej propagandowe, takie jak przejęcia kont znanych organizacji m.in. na Twitterze. Straty nie są tylko wizerunkowe — jedna z fałszywych wiadomości spowodowała 136 milionowy spadek na giełdzie. I choć to, że prorządowi “hackerzy” korzystają z tak podstawowych technik powinno być śmieszne, to jest raczej przerażające. Przerażające z tego powodu, że ich ofiary ciągle łapią się na podstawowe triki. Być może żołnierze i działacze opozycji (ale także dziennikarze i inni mimowolni uczestnicy konfliktów) powinni być trenowani nie tylko na poligonach, ale również przed komputerem? Elektronika powoli staje sięjuż dawno stała się nieodłączym elementem życia (por. Lokalizacja wojsk rosyjskich zdekonspirowana przez fotkę wrzuconą na Instagram) i prawie każdy ma swoje alter-ego w wirtualnym świecie. W rzeczywistym świecie żołnierz jest przynajmniej chroniony przez kamizelkę kuloodporną i hełm… PS. Jak widać, coraz częściej działania ofensywne (czyli klasyczne ataki sieciowe i przełamywanie zabezpieczeń) oraz socjotechniczne (patrz wyżej) są coraz częściej uzupełniane działaniami miękkimi — np. propagandą, polegającą na zalewaniu internetu zmodyfikowanymi w odpowiedni sposób treściami — wczoraj opisaliśmy kulisy pracy prorosyjskich trolli oraz dowiedzieliśmy się, że Brytyjczycy szkolą “facebookowych wojowników“. Sprawdzajcie więc to co czytacie w wielu miejscach i uważajcie na nieznajomych na Skype ;) ,igH