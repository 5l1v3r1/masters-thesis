LastPass, czyli popularny dodatek do przeglądarek umożliwiający bezpieczne zarządzanie hasłami (synchronizacja, przechowywanie) a także auto-wypełnianie pól w formularzach do logowania, poinformował o potencjalnym wycieku danych. Jakie dane mogły wyciec? Adresy e-mail i hashe (z saltem) haseł internautów. LastPass nie działa. Co się stało? Firma nie podała żadnych szczegółowych informacji co, ile, ani czy w ogóle zostało wykradzione z serwerów. Bazując jednak na dziwnych anomaliach w ruchu sieciowym z i do swoich serwerów, podjęła decyzję o wdrożeniu dodatkowych środków bezpieczeństwa: wymuszenie zmiany hasła głównego (master), weryfikacja adresu e-mail oraz sprawdzenie, czy użytkownik loguje się z wcześniej znanego IP. W świetle tak niewielu dowodów na atak, działania firmy mogą wydawać się przesadą — ale jak widać, niektórzy mają dość odwagi by zamiast udawać, że nic się nie stało, założyć najczarniejszy scenariusz i maksymalnie chronić swoich użytkowników. To się chwali …i mam nadzieję, że dziennikarze szczegółowo przeczytają oświadczenie firmy i nie wyciągną pochopnych wniosków o “strasznym ataku hackerów”. Korzystam z LastPass, co zrobić? Jeśli korzystacie z LastPassa to zmieńcie swoje hasło główne na coś niesłownikowego i stosunkowo trudnego do złamania w przypadku ataków bruteforce (długie i ze znakami specjalnymi), pamiętając o tym, że to od tego hasła zależy dostęp do reszty waszych haseł. Alternatywnie, możecie spróbować KeePassa — cele takie same jak w przypadku LastPassa, ale wszystkie hasła trzymane są wyłącznie lokalnie na dysku. ,igH