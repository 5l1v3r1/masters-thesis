Złośliwe oprogramowanie jest dziś równie skuteczne co rakiety i żołnierze. A przy tym w dużej mierze niewidzialne — większość ludzi nie zauważy trojana, a jeszcze więcej nie rozumie jego modus operandi. Z kolei oddział nawet najbardziej elitarnej jednostki wojskowej, przeprowadzający operację militarną w stolicy “wrogiego” państwa, mimo wszystko rzuca się w oczy ze swoimi czołgami i zostawia sporo śladów — odciski butów, nagrania CCTV, ślady po ładunkach wybuchowych. TLDR; strzelają do ciebie exploitami, bo tak jest taniej i “ciszej”, a równie boleśnie, ale na innej płaszczyźnie i bez rozlewu krwi. Trojan nie potrzebuje wizy Złośliwe oprogramowanie ma jeszcze jedną przewagę nad człowiekiem — nie potrzebuje ani wiz, ani paszportów, aby osiedlić się w danym kraju (żołnierze w czołgach z reguły też się tym nie przejmują, ale sprawa inaczej ma się w przypadku “nielegałów” — czyli szpiegów pracujących pod przykrywką). Nie jest jednak prawdą, że trojany są całkowicie niewidzialne. Wywoływane przez ich obecność w systemie ofiary anomalie mogą dać co bystrzejszym, technicznym użytkownikom do myślenia, że coś jest nie tak. A przechwycenie próbki i poddanie jej analizie z reguły zdradza wiele informacji zarówno o zamiarach jak i o tożsamości atakującego. Można oczywiście dyskutować nad tym, czy kradzież informacji lub możliwość stałej inwigilacji ofiary (bo do tego głównie stosuje się złośliwe oprogramowanie) może być w dzisiejszych czasach tak mocną kartą przetargową jak posiadanie wycelowanej we wroga i gotowej do użycia broni nuklearnej. Ale warto na chwilę zastanowić się, jak wielkie znaczenie w dzisiejszym świecie ma informacja. Jak dużo możemy nią zwojować? Malware to nie broń “jutra”, to już się dzieje Nawet jeśli z rozważań o znaczeniu informacji wyjdzie nam, że stara poczciwa laska dynamitu jest jednak skuteczniejszą i straszniejszą bronią, to przypomnijmy sobie Stuxneta — robaka komputerowego, który był w stanie dokonać fizycznego zniszczenia infrastruktury przemysłowej w irańskiej elektrowni atomowej. Software wływa na hardware. Także destrukcyjnie. Pomyślmy teraz o inkubatorach w szpitalach, o przepompowniach wody, o rozrusznikach serca… — wszystkim tym do pewnego stopnia da się zdalnie sterować. Jak duże jest to zagrożenie? Całe szczęście, że nie wszystko jest (jeszcze) podpięte do internetu i w wielu przypadkach ewentualny atak wymaga fizycznego kontaktu z celem. Na marginesie, ciekawe czy IPv6, nadchodzący równie szybko jak Duke Nukem Forever, to zmieni? Jednym z powodów, dla których po przejęciu złośliwego botnetu nie wydaje się komendy “uninstall” jest to, że nie zawsze wiemy jaką rolę pełnią zainfekowane komputery — a co jeśli jeden z nich nadzoruje pracę inkubatora w szpitalu? Nieprzewidywalność procesu usuwania złośliwego oprogramowania i ryzyko całkowitej destrukcji zainfekowanego systemu paraliżuje “badaczy” chcących masowo “leczyć” komputery zombie. Zainfekowany komputer działa — wyleczony może przestać działać. Nie wspominając nawet o tym, że tego typu “leczenie”, choć prowadzone w dobrej wierze, jest po prostu niezgodne z literą prawa polskiego kodeksu karnego… Odbudowa “obszaru wojennego” po walkach, w przypadku złośliwego oprogramowania też jest łatwiejsza niż przywrócenie do życia zbombardowanego miasta. Z reguły wystarczy reinstalacja systemu (pół godziny?), jego aktualizacja (15 minut?) i pewność, że wszystkie 0day’e z których korzystał “elektroniczny żołnierz” zostały załatane. Najgorsze przeżycie dla ofiary to “jedynie” pogodzenie się, że jej informacje nie są już tylko jej… Same plusy tego malware’u… Na koniec dorzućmy do tego fakt, że wyszkolenie zespołu programistów i umieszczenie ich w piwnicy jest zdecydowanie łatwiejsze i tańsze od znalezienia zespołu odpowiednich ludzi, o wymaganej sprawności fizycznej, gotowych poświęcić swoje życie w operacji militarnej gdzieś na drugim końcu świata. Warto pamiętać, że na koszta operacji wojskowej, składa się nie tylko żołd żołnierzy, ale także pensje dla wspomagającego ich personelu, pracowników fabryk sprzętu wojskowego, broni, itp. Pytanie, czy wyeliminowanie tego ekosystemu do zarabiania pieniędzy na “kontraktach” wojskowych poprzez grupę piszących software pryszczersów nie wpłynie przypadkiem destrukcyjnie na gospodarkę danego kraju? (podatki, zatrudnienie, itp.?). Aha, jest jeszcze jeden plus przemawiający za stosowaniem malware’u, a nie rakiet: niektórzy z programistów nawet nie muszą wiedzieć, że współtworzą kod tajnego wojskowego trojana… USA o tym już wie Plusy malware’u w operacjach wojskowych dostrzegły Stany Zjednoczone, które wraz z Izraelem, jak można przypuszczać, już od kilku lat regularnie tworzą elektroniczną broń. Pod rozkazami ataku dla Stuxneta podpisał się sam Obama. Co ciekawe, świadomie nie odwołał tej operacji, w momencie, w którym było wiadomo, że Stuxnet został wykryty i za chwilę będzie wiadomo kto i po co… Skąd taka decyzja prezydenta? Kilka dni temu administracja Obamy, na wzór administracji Busha i sławnego “pre-emptive military strike“, wydała tajny dekret, w którym zezwala się amerykańskiemu wojsku na “uprzedzające wroga” ofensywne działania w sieciach komputerowych innych państw, co delikatnie nazywa mianem “cyber-operacji“. Krótko mówiąc, zielone światło dla kolejnych Stuxnetów, o ile mogą one przysłużyć się zwiększeniu obronności USA. Bardzo nierozsądnie byłoby stwierdzić, że inne kraje nic nie robią w tej materii. Niemcy wprost ogłaszają stanowiska dla twórców rządowych trojanów. Chiny już dawno przyznały, że mają kilkudziesięcio osobową wojskową jednostkę ds. “bezpieczeństwa” komputerowego. U korzeni tych wszystkich działań muszą jednak znajdować się exploity na podatności 0day — te albo pisze się samemu, albo — co jest bardziej ryzykowne — skupuje na rynku. Czy zatem niebawem handlarzy bronią zastąpią handlarze exploitami? Już teraz można powiedzieć, że 0day jest równie skuteczny jak precyzyjnie wycelowany w serce wroga pocisk. A mimo wszystko mniej bolesny… ,Piotr Konieczny