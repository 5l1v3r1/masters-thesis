Niedawno pisaliśmy o drukarkach 3D w kontekście drukowania kluczyków do policyjnych kajdanek, a kilka dni temu ktoś po raz pierwszy wydrukował w 3D funkcjonalny pistolet… Pistolet wydrukowany w 3D Internauta o nicku HaveBlue wydrukował na drukarce 3D części, które następnie złożył w pełni działającą broń palną: pistolet AR-15 (M16) (kaliber .22) oraz karabin (kaliber .224). Oba modele broni wydrukowano na drukarce Stratasys. Większość części pistoletu (np. lower receiver) jest z plastiku, ale już sama komora jest z metalu i nie została wydrukowana na drukarce 3D. Drukarz twierdzi, że bez problemu wystrzelił z tak wyprodukowanego pistoletu ok. 200 nabojów. Odpowiednie pliki pomagające przygotować wydruki 3D fragmentów broni można pobrać z serwisu CNCGunsmith.com. Koszt materiału potrzebnego do wydrukowania fragmentów broni to ok. 30 dolarów. Wzorce projektowe, z których skorzystał HaveBlue oraz dokładne wskazówki drukowania broni w 3D można znaleźć tutaj. Czy sprzedaż coraz łatwiejszych w dostępie drukarek 3D niebawem będzie ograniczana przez prawo? Jak zauważa jeden z naszych czytelników, skazi, “bardzo ważny jest tu aspekt prawny — w USA bez pozwolenia można kupić wszystkie części broni z wyjątkiem właśnie tego kawałka (ang. lower receiver). [To] on w świetle prawa stanowi ‘broń’ i na niego trzeba mieć licencję. Na nim też wybijane są numery. W takiej sytuacji stosunkowo łatwy i nieregulowany dostęp do brakującego kawałka może uprościć dostęp do kompletnej broni i utrudnić ew. śledzenie kto-jak-i-skąd. W polskim prawie oczywiście nie ma to większego sensu.“ ,igH