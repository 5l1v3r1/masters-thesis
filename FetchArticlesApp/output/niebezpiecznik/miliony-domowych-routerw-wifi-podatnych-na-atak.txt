Routery i Access-Pointy takich firm jak D-Link, Netgear, Linksys, TP-Link czy ZyXEL wspierające standard Wi-Fi Protected Setup mają dziurę, która umożliwia atakującemu na szybsze odganięcie PIN-u służącego do automatycznej konfiguracji sieci bezprzewodowej. Dziura w WPS WPS (Wi-Fi Protected Setup) to zaimplementowany w większości domowych routerków (i z reguły domyślnie włączony) sposób na szybką i bezpieczną konfigurację domowej sieci bezprzewodowej m.in. za pomocą metody PIN External Registrar. Aby dopiąć do sieci kolejne urządzenie, wystarczy w jego opcjach podać 8 cyfrowy PIN access-pointa (z reguły wypisany na obudowie urządzenia). WPS działa w oparciu o wymianę kilku wiadomości protokołu EAP i jak sie okazuje, po wprowadzeniu błędnego PIN-u do klienta odsyłana jest wiadomość EAP-NACK, która zdradza informację, czy pierwsza połowa PIN-u jest poprawna (dodatkowo, atakujący zna ostatnią cyfrę PIN-u, ponieważ jest to suma kontrolna). To oczywiście znacznie ułatwia/przyśpiesza ataki typu brute-force — i tak, zamiast 10^8 możliwości mamy 10^4 + 10^3 co ogranicza liczbę prób do jedynie 11 000. Podatność na ataki brute force Dodatkowo, większość routerów w ogóle nie wykrywa ataków brute-force i pozwala atakującym na nielimitowaną w czasie liczbę prób (a część dodatkowo w ogóle nie wytrzymuje brute-force’a i pada pod jego naporem). Jak podaje CERT, odgadnięcie PIN-u przez atakującego umożliwi mu podpięcie sie do sieci ofiary i może skutkować zmianą konfiguracji access pointa. Producenci nie reagują, co zrobić? Jak donosi Stefan Viehbock, odkrywca błedu, producenci sprzętu w ogóle nie odpisali na jego wiadomości. Nie wypuścili też żadnych patchy. Dlatego Stefan opublikował szczegóły ataku i przygotował skrypt w Pythonie ułatwiający jego przeprowadzenie. Jeśli twój router lub access-point wspiera WPS, wyłącz go. Przy okazji upewnij się, że twoja sieć korzysta z WPA2 z silnym hasłem. ,Piotr Konieczny