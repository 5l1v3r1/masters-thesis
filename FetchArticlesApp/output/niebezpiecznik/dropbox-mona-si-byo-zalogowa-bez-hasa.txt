Jedna z ostatnich aktualizacji Dropboksa na 4 godziny zepsuła mechanizm uwierzytelniania. Błąd był poważny, bo umożliwiał dowolnej osobie zalogowanie się na konto Dropbox bez konieczności podawania poprawnego hasła. Poważny błąd, ale szybka reakcja Jak informują twórcy Dropboksa, błąd dotknął mniej niż 1% użytkowników, ale dmuchając na zimne, firma po wykryciu nieprawidłowości postanowiła unieważnić wszystkie aktualnie zalogowane sesje. Oprócz tego, wszyscy użytkownicy na konta których nastąpiło logowanie w czasie trwania błędu, zostali powiadomieni e-mailem (czy ktoś z was go dostał?). Zła passa zdaje się nie opuszczać Dropboksa. Już dwa miesiące temu zgłoszono poważne zastrzeżenia co do sposobu uwierzytelniania użytkowników, a potem oficjalnie potwierdzono to, o czym doskonale wiedzieli ludzie bardziej rozeznani w kryptografii — Dropbox posiada kopie kluczy i ma możliwość rozszyfrowania Twoich danych w każdej chwili. Tym razem warto jednak podkreślić wzorową komunikację Dropboksa z użytkownikami. Niewiele firm w tego typu sytuacjach tak szybko i konkretnie informuje o tym co sie stało i co się dzieje. P.S. Ten incydent to kolejny argument dla przeciwników przechowywania danych w chmurze. I kolejny powód, żeby zachęcić do szyfrowania danych po stronie klienta przed wrzuceniem ich w na zewnętrzny serwer/chmurę/zwał-jak-chciał. ,Piotr Konieczny