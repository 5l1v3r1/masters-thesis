Użytkownicy Dropbox informują na oficjalnym forum o spamie pojawiającym się na ich kontach e-mail. Nie byłoby w tym nic dziwnego, gdyby nie fakt, że problem ten dotyczy skrzynek pocztowych, które przez niektórych użytkowników są wykorzystywane wyłącznie do obsługi tej aplikacji. Wyciek e-maili z Dropbox? Niechciane wiadomości reklamujące kasyno Euro Dice Exchange skierowane są głównie do użytkowników z Niemiec (w danych konta mają kraj ustawiony jako Niemcy) i Wielkiej Brytanii. Pracownicy Dropboxa sugerują, że adresy e-mail mogły zostać upublicznione poprzez dzielenie się wspólnym folderem lub podczas zapraszania nieznajomych przez linki referencyjne. Nie jest jednak jasne, dlaczego zjawisko to ujawniło się dopiero teraz i to od razu w takiej skali. W grę wchodzi zarówno włamanie na serwery Dropboksa, jak i np. sniffing na routerach brzegowych któregoś z popularnych europejskich (niemieckich?) providerów. Cokolwiek by nie było powodem, na pewno warto poświęcić chwilę na posprzątanie swojego Dropboksa i zmianę hasła. Czy ktoś z Was otrzymał niedawno spam na dropboksowy adres e-mail? O odpowiedź prosimy tylko osoby, które zarejestrowały dropboksa na unikalny, nigdzie indziej nie wykorzystywany e-mail. Nie jest to pierwszy problem w historii Dropbox. Nieco ponad rok temu pisaliśmy o awarii, która sprawiła, że do aplikacji można było zalogować się bez podania poprawnego hasła. Wtedy usterkę szybko naprawiono. Jeśli e-maile faktycznie wyciekły, ciężko będzie Dropboksowi naprawić skutki takiej wpadki… PS. O tym jak walczyć ze spamerami przy użyciu unikalnych adresów e-mail pisaliśmy parę miesięcy temu, kiedy namierzyliśmy jednego ze spamerów i w ramach ugody przedsądowej przekonaliśmy go do wpłacenia 1000 PLN na dom dziecka. ,Anonim