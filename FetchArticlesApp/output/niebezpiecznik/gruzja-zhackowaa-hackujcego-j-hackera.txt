Gruzini, zdenerowani ciągłymi atakami informatycznymi na swoje sieci namierzyli ich sprawcę, nakłonili go do otwarcia “podstawionego” pliku, zainfekowali go i zrobili mu zdjęcie kamerą wbudowaną w jego własnego laptopa… Aż chce się zakrzyknąć: “Yo Dawg! I herd you like trojans, so we put a trojan in yo trojan so you can hack while ur being hacked“. Georbot – Gruzja pod atakiem Jak możemy przeczytać w raporcie gruzińskiego CERT-u, wszystko zaczęło się w 2011 roku. Gruzja zauważyła, że wiele z jej rządowych agencji jest ciągle atakowanych. Włamywacze umieszczali na gruzińskich serwisach informacyjnych złośliwe oprogramowanie (które Niebezpiecznik już w marcu opisywał, wskazując na możliwe powiązania z rządem). Malware był jednak obecny tylko na konkretnych, czytanych przez odpowiednie grupy społeczne podstronach (tematyka NATO), a zatem infekował wybrane cele. W ten sposób przedostał się na rządowe komputery w Gruzji — aż na 400 z nich znaleziono ślady złośliwego oprogramowania. Atakujący podszywali się też pod rządowe adresy e-mail, rozsyłając swoim ofiarom wiadomości z PDF-ami zawierającymi exploity, ale tak przerobionymi, aby nie wykrywał ich żaden antywirus. Pułapka na włamywacza Aby złapać włamywaczy, Gruzini zarzucili przynętę. Na jednym z komputerów, który zainfekowali złośliwym oprogramowaniem podstawili plik “Georgian-Nato Agreement.zip“. Plik po otwarciu miał zainfekować złośliwym oprogramowaniem włamywacza. I tak się stało. Gruzinom udało się wydobyć z komputera atakującego takie informacje jak listę celów do “zhackowania”, dane teleadresowe wskazujące na rosyjskie służby FSB oraz sławne już w internecie zdjęcie włamywacza wykonane jego własną kamerą. Na tej podstawie znaleźli też posty włamywacza na forach internetowych, gdzie szukał on pomocy m.in. w temacie Metasploita… Można powiedzieć, że rosyjski włamywacz został zhackowany webcamem przez zipa… Pamiętajcie, nic tak nie chroni waszej tożsamości jak kawałek taśmy klejącej na obiektywie laptopowej kamerki. Tylko co zrobić z mikrofonem…? ,vi.curry