GoDaddy, największy na świecie hosting stron internetowych, miał wczoraj spore, bo prawie 6 godzinne problemy z dostępnością. Jaka była ich przyczyna? GoDaddy zddosowane przez Anonimowych? Jak zwykle, kiedy z sieci znika duży serwis, pojawia się kilka osób, które chciałyby aby taka porażka była widziana jako ich sukces. Anonimowi i tym razem nie zawiedli (ale nie ci bardziej oficjalni Anonimowi, tylko ci mniej oficjalni, czyli bardziej anonimowi — rozumiecie mnie, prawda?). Chwilę po tym jak padły usługi GoDaddy, na YouTube zaczął krążyć film, w którym ktoś podający się za “Anonymous” przyznawał się do ataku DDoS na serwery GoDaddy (powód: GoDaddy wspierał SOPA). Niektórzy nawet żartowali, że wkrótce po kolejnym trzęsieniu ziemi, Anonimowi też ogłoszą, że to ich sprawka. Faktyczny powód awarii Ponieważ problem z dostępnością stron hostowanych w GoDaddy nie pojawiał się u każdego, łatwo było się domyślić, że winną za usterkę może okazać się usługa DNS lub problem z routingiem. Firma potwierdziła te przypuszczenia w dzisiejszym oświadczeniu dość skąpym w szczegóły techniczne. GoDaddy podkreślił jednak, że awaria nie była wynikiem włamania lub ataków DDoS (chociaż AnonymousOwn3r ciągle ma inne zdanie). Na marginesie, GoDaddy wybrnęło wczoraj z kłopotów po części dlatego, że przenieśli swoje DNS-y do …konkurencji (VeriSign). To stało się oczywiście źródłem wielu szyderczych żartów o niekompetencji i szukaniu ratunku u wroga — ale warto zauważyć, że Verisign tak naprawdę zarządza domeną .com, a przeniesienie DNS-ów umożliwiło wyświetlenie strony “wiemy o awarii i pracujemy nad jej usunięciem”. ,igH