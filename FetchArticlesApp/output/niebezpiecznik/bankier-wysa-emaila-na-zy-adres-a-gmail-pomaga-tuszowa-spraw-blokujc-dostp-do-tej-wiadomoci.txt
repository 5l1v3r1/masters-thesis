Goldman Sachs to zniena^Wznany bank inwestycyjny. A bankierzy, jak wiadomo m.in. z filmów takich jak Wolf of Wall Street, są tak zmęczeni pracą… …że czasem robią głupie pomyłki. Jeden z pracowników Goldman Sachs musiał być bardzo zmęczony, bo przez pomyłkę wysłał e-maila z “potwornie tajnymi” danymi pod zły adres e-mail — w domenie @gmail.com, zamiast @gs.com. Akt I: Bankier, który wierzy w ludzi Jest 23 czerwca. E-mail zawierający tajne dane finansowe został wysłany na błędny adres. Czy bankier wpada w panikę? Pewnie tak. Czy udaje, że nic się nie stało i próbuje tuszować sprawę? Nie, wręcz przeciwnie. Goldman Sachs niemalże natychmiast ponownie wysyła wiadomość pod “pomylony” adres e-mail, aby skontaktować się z jego właścicielem, ale nie otrzymuje żadnej odpowiedzi. No cóż, są wakacje, niektórzy pewnie na urlopach, w hotelach bez albo z kiepsko działającym Wi-Fi, czyli bez dostępu do e-maila. Zresztą, odpowiedzcie szczerze, czy wy, po otrzymaniu wiadomości mówiącej: …naprawdę skasowalibyście e-maila od Goldman Sachs bez otwierania? No właśnie… Nie ulega więc wątpliwości, że jedynym wyjściem jest eskalacja żądania… Akt II: Skarga do Google Goldman Sachs wysyła więc maila do Google, domagając się “odesłania” e-maila z powrotem i skasowania go z konta pomyłkowego adresata. Google, zapewne jak tylko podniosło się po solidnym ROTFL-u z podłogi odpowiada, że bez nakazu sądu kasować wiadomości nie mogą, nawet jeśli prosi bankier (27 czerwca Goldman Sachs zakłada więc sprawę w sądzie). I teraz, w momencie w którym niechybnie w waszych głowach maluje się już rzadko spotykany na co dzień obraz przegranego bankiera… …musimy was zasmucić, bowiem Google nagle idzie Goldman Sachs na rękę — nie jednak kasuje wiadomości, ale …blokuje do niej dostęp 2 lipca. Google uspokaja też bankiera, wyjawiając, że pomyłkowy odbiorca nie otworzył jeszcze feralnej wiadomości. Epilog: e-maile można “zawrócić” Bardzo zastanawia nas to, jaki komunikat błędu zobaczy “pomyłkowy” odbiorca, kiedy kliknie na temat wiadomości od Goldman Sachs. I najważniejsze pytanie: czy Google mechanizm blokady dostępu do wiadomości miało już zaimplementowany, czy ktoś musiał pchnąć jakiegoś “ifa” na produkcję? Tak czy siak, dobrze wiedzieć, że jeśli zdarzy się wam pomyłka i poślecie e-maila do kogoś, kto ma skrzynkę na GMailu, możecie go “wrócić” — i nawet jeśli nie uda się go skasować, to można zablokować do niego dostęp. Nie zapomnijcie poinformować o tej funkcji pracowników WORD-ów i swojego konsultanta z Nordei :-) PS. A na koniec konkurs: kto z Was czytając między wierszami zauważył, że Goldman Sachs musiał nie zaszyfrować tych tajnych danych wysyłanych e-mailem, skoro robi taką aferę? To jest dopiero GMail e-mail fail… ,Mr. Niebezpieczny