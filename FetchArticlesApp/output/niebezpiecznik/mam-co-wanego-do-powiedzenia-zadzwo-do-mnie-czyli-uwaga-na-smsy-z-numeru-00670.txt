Wielu z czytelników informuje nas, że w ostatnich dniach otrzymało SMS-y o treści “mam coś ważnego do powiedzenia, zadzwoń do mnie“. SMS-y pochodziły z numerów: 00670 24320037, 00670 2532561, itp. Numery te są łudząco podobne do prefiksu polskich sieci telefonii komórkowych (6XX), ale tak naprawdę jest to międzynarodowy prefiks +670 należący do Timoru Wschodniego (uroczego państewka obok Australii). Próba oddzwonienia może Was wiele kosztować. Na czym polega przekręt? Atak jest stricte socjotechniczny — atakujący liczą na ciekawość odbiorców SMS-ów, która zmusi ich do oddzwonienia z pytaniem “kto zacz i o co w ogóle chodzi”? Jeśli ofiara wykona takie połączenie, będzie ją to drogo kosztowało, a zarobi właściciel tego numeru. Nadmieńmy także, że oszuści wcale nie muszą wysyłać tych SMS-ów z Timoru Wschodniego (co zapewne trochę by ich kosztowało, biorąc pod uwagę wysyłanie ich do Polski). Najprawdopodobniej SMS-y mają sfałszowany numer nadawcy (kilka lat temu opisywaliśmy na Niebezpieczniku odpowiednie internetowe bramki SMS-owe, które umożliwiają spoofowanie SMS-ów). Czy któryś z czytelników pokusi się o wskazanie operatora VoIP, u którego można założyć tego typu “wschodniotimorski” numer telefonu nie ruszając się z krzesła? ,vi.curry