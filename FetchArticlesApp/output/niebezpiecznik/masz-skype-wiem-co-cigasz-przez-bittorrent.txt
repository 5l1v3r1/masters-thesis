Jeśli ktoś zna twój SkypeID, to bardzo łatwo może poznać twój aktualny adres IP. Stały monitoring twojego adresu IP zdradzi miejsca w których obecnie przebywasz a także pliki, jakie ściągasz poprzez BitTorrenta. I na odwrót. Jeśli ktoś zna adres IP osoby ściągającej coś przez BitTorrent, to może dojść do tego jaką ma nazwę użytkownika w Skype… RIAA się ucieszy. Skype ujawnia adres IP rozmówcy Grupa badaczy poddała analizie proces odbierania rozmów na komunikatorze Skype. Wśród pakietów jakie wymienia klient Skype’a z siecią P2P znajduje się adres IP wybranego rozmówcy. Adres ten można bardzo łatwo odróżnić od innych, ponieważ tylko z nim następuje charakterystyczna i powtarzalna wymiana sekwencji pakietów. Co ciekawe, nawet jeśli użytkownik Skype’a, którego adres IP chcemy poznać, nie jest w danej chwili online, to sieć Skype’a i tak odpowie jego ostatnim adresem IP (o ile logował się do Skype’a w ciągu ostatnich 72 godzin). Dodatkowo, jeśli zablokujemy pakiety z flagą SYN, użytkownik Skype’a, którego adres IP chcemy poznać w ogóle nie zorientuje się, że chcieliśmy się z nim połączyć (Skype nie pokaże okienka rozmowa przychodząca i nie będzie “dzwonił”). To pozwala na cichą inwigilację adresu IP rozmówcy. Deanonimizacja użytkowników BitTorrent Po zdobyciu adresów IP należących do grupy 10 000 losowo wybranych użytkowników Skype’a, badacze sprawdzili, ilu z nich ściąga którykolwiek z 50 000 najpopularniejszych torrentów. W ciągu 2 tygodni monitoringu okazało się, że 15 000 adresów IP jednocześnie korzystało z BitTorrenta i Skype’a. Niestety, połowa z adresów należała do NAT-ów, a więc wymagana była dalsza weryfikacja, czy to na pewno użytkownik o SkypeID XXX ściągał plik YYY, a nie byt to przypadkiem ktoś inny, kto po prostu korzysta z łącza od tego samego dostawcy. W celu weryfikacji badacze wykorzystali pole IP-ID w pakietach IP. Z każdym adresem IP, który należał do użytkownika Skype’a i został zauważony na trackerach BitTorrentowych łączyli się poprzez Skype’a, a następnie poprzez BitTorrenta i porównywali różnice pomiędzy wartościami w polu IP-ID. Przypomnijmy, że w większości systemów implementacja stosu TCP/IP narzuca sekwencyjność identyfikatorów. Jeśli więc różnica pomiędzy identyfikatorami z pakietów Skype’a i BitTorrenta była niewielka, można założyć, że chodzi o ten sam komputer. W powyższy sposób badacze byli w stanie powiedzieć w 765 przypadkach, że osoba która ściągała plik X ma na Skype identyfikator Y, a dodatkowo w ciągu ostatnich dwóch tygodni była widziana w miastach A, B i C. Ostatnia informacja pochodzi z geolokalizacji adresu IP — badacze odpytując Skype’a danej osoby co godzinę przez 2 tygodnie zapisywali wszystkie zmiany w adresach IP. Mało tego, twierdzą, że jeśli robiliby to samo dla “facebookowych” znajomych monitorowanej osoby, byliby w stanie powiedzieć kiedy i z kim następowało spotkanie. Skype nie zauważa problemu Rozwiązaniem problemu Skype’a jest zmiana w protokole. Dzwoniący nie powinien widzieć adresu IP wybranego rozmówcy, dopóki ten nie zaakceptuje połączenia. Skype o “problemie” wie od pół roku i jak do tej pory nie reguje… Inne błędy zdarza mu się łatać szybciej. Tak więc, jeśli niebawem odbierzecie rozmowę od przedstawiciela RIAA na Skype i powie on, że dokładnie wie co ściągaliście w tym miesiącu, to wiedzcie, że może mówić prawdę. Pamiętajcie tylko, że w Polsce karalne jest udostępnianie a nie ściąganie multimediów. I że jest jeszcze kilka innych sposobów na to, aby poznać czyjąś tożsamość na podstawie adresu IP… ,Piotr Konieczny