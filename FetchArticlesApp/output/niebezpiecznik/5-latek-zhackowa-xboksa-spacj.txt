Dzieci lubią grać. Rodzice nie lubią jak dzieci grają, zwłaszcza na ich Xboksach. Dlatego nie dzielą się z dziećmi hasłami do swoich kont dostępowych do konsoli. To z kolei drażni dzieci — niektóre do tego stopnia, że próbują swoich sił w walce z zabezpieczeniami. I w ten oto sposób jednemu z pięciolatków udało się obejść ekran logowania do konsoli Xbox. Na czym polegał atak? 5 letni Kristoffer Von Hassel odkrył, że po błędnie wprowadzonym haśle na ekranie logowania pojawia się drugi ekran, proszący o ponowne podanie hasła — i jeśli na tym drugim ekranie wpisze się hasło jako same spacje, to …uzyska się dostęp do konta na Xboksie, niezależnie od tego jakie było do niego hasło. Problem zapewne wynikał z tego, że wpisanie spacji spowodowało błąd w ekranie autoryzacji i jego crash — a to z kolei odsłoniło dostęp do konta. Najprawdopodobniej już po wpisaniu loginu oprogramowanie Xboksa ładuje wszystkie kontrolki konta użytkownika i tylko tymczasowo “przykrywa” je odpowiednią planszą, której usunięcie jest możliwe po podaniu hasła (coś jak wygaszacz ekranu na hasło) …albo crashu ;) Błąd został zgłoszony do Microsoftu przez ojca, który okazał się być “z branży”. W nagrodę dziecko otrzymało 4 gry (o wartości ok 150 PLN) oraz roczną subskrybcję Xbox Live. Został też dodany do listy badaczy bezpieczeństwa, którzy zidentyfikowali błędy w produktach Microsoftu. Komentarz pięciolatka? …oraz Ta historia to chyba kolejny przykład na to, że gry komputerowe rozwijają ;) Za informację dziękujemy Michałowi Jaskólskiemu z Morizonu :) ,Piotr Konieczny