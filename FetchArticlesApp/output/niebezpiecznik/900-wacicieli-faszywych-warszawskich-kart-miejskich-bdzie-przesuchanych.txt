Zarząd Transportu Miejskiego w Warszawie przekazał Prokuraturze Okręgowej listę 900 osób, które miały korzystać z fałszywych doładowań Warszawskich Kart Miejskich. Do tej pory zarzuty postawiono 3 fałszerzom, którzy doładowywali karty innym Warszawiakom. Za nielegalne doładowywanie biletów komunikacji miejskiej grozi im od roku do 10 lat więzienia. Straty Warszawy to ok. 500 000 PLN O sprawie poinformował TKW: Warszawska Karta Miejska złamana od dawna O tym, że klucze używane do kodowania warszawskiej karty miejskiej zostały złamane informowaliśmy już jakiś czas temu, a czego dowodem była m.in. sygnaturka asq na forum wawkom: Wkrótce potem, w Warszawie pojawiły się osoby oferujące doładowywanie biletów za ułamek oficjalnej ceny — prym wiedli studenci, a w sieci TOR pojawiła się nawet aplikacja na telefony Android z wbudowaną obsługą NFC, przy pomocy której użytkownicy mogli sami doładowywać swoje karty (także nie za darmo, za opłatą mniejszą niż wartość biletu). Efekt? Teraz 900 Warszawiakom grozi zarzut paserstwa. Proceder fałszowania bezstykowych biletów jest powszechny także w innych miastach, ale np. Trójmiasto bagatelizuje problem. Jak namierzono 900 oszustów? Korzystanie z lewej WKM nie jest możliwe do wychwycenia przez kanarów w trakcie kontroli z prostego powodu — urządzenia służące do weryfikacji WKM nie są spięte z serwerem ZTM-u, a więc nie mogą na miejscu potwierdzić faktu zakupu biletu na daną cenę (weryfikują tylko, czy w danej chwili zakodowany na karcie bilet jest ważny, porównując datę obecną do zapisanej na karcie). Teoretycznie, oszustów możnaby namierzyć w następujący sposób: kiedy kontrolerzy wracają do ZTM-u, “odbite” numery WKM można synchronizować z serwerem głównym i na tej podstawie wykrywać które z widzianych przez czytnik w ciągu dnia kart zostały doładowane na lewo (niezgodności w raporcie od kontrolera vs. raporcie centralnej bazy opłat). Jeśli te numery zostałyby zapisane na urządzeniu kontrolera, to przy kolejnej kontroli fałszywej karty jej “odbicie” wzbudziłoby alarm. Ale wypowiedź Igora Krajnowa z Zarządu Transportu Miejskiego nie pozostawia złudzeń, że nie tak wpadli oszuści z lewymi WKM-kami. Lista 900 posiadaczy fałszywych biletów została skompletowana …bo najprawdopodobniej zgubiła ich chciwość i swoje fałszywe karty oddali do ZTM-u w ramach akcji zwrotu kart na przełomie roku z powodu zmiany taryfy lub zgłosili się aby anulować mandat (i tam “odbito” ich kartę i porównano zapis z centralnym serwerem). ZTM przyznaje, że nie jest w stanie określić skali procederu. Nie wiadomo więc ile osób jeździ na lewych biletach — znana jest tylko i wyłącznie liczba tylko tych oszustów, którzy strzelili sobie w stopę, odwiedzając ZTM z fałszywymi biletami wgranymi na kartę WKM… ,igH