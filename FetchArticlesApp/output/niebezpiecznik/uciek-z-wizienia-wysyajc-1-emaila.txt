Oto jeden z lepszych przykładów lifehackingu, jaki ostatnio widzieliśmy. Ludzie zazwyczaj uciekają z więzienia przez podkopy albo przepiłowane kraty. Neil Moore znalazł prostszy sposób. Żadnych pilników i dłubania łyżeczką w więziennych murach. Wystarczył jeden e-mail. Socjotechniczna ucieczka 28-letni Neil Moore z Londynu odsiadywał wyrok w więzieniu Wandsworth za machlojki …i machlojką się z więzienia wykaraskał. Korzystając z telefonu komórkowego (nie jest jasne w jaki sposób wszedł w jego posiadanie będąc więźniem) Moore kupił domenę internetową, swoim wyglądem przypominającą domenę sądu, który go skazał (klasyczny trik phisherów — por. gow.pl i gof.pl, czyli bolesne pomyłki w adresach e-mail). Następnie założył skrzynkę pocztową na dane jednego z prowadzących jego sprawę urzędników …i wysłał wiadomość do komendanta więzienia z Wandsworth, nakazującą uwolnienie jednego z więźniów (zgadnijcie którego). Pomysł ucieczki z więzienia za sprawą spoof maila jest oczywiście godny pochwały i kreatywny — ale mamy wrażenie, że Moorowi pomogła też ociężałość umysłowa straży więziennej. Ciężko sobie wyobrazić, że e-mail może być podstawą do zwolnienia kogoś z więzienia… Sprawa wyszła na jaw po 3 dniach od wypuszczenia więźnia na wolność, kiedy to adwokaci przyszli go przesłuchać i dowiedzieli się, że zgodnie z wolą sądu został zwolniony. Ucieczka Moora nie trwała jednak długo. Po kilku dniach samodzielnie oddał się w ręce policji. Jak informuje BBC, Moore w przeszłości “podkradał” już cudze tożsamości, podszywając się pod pracowników banków, m.in. Santandera. Dzięki swoim przekrętom wzbogacił się o prawie 2 000 000 funtów (ok. 10 milionów złotych). Co ciekawe, podczas scamów odbierał telefony 2 głosami (swoim i “kobiecym”), co spowodowało, że we wstępnej fazie śledztwa policja aresztowała także (niesłusznie) jego partnerkę. Dziękujemy czytelnikowi frappe za informacje ,vi.curry