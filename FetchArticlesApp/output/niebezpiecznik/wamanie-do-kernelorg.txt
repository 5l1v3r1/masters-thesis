Nieznani sprawcy zdobyli roota na serwerach kernel.org, służących przede wszystkim jako platforma developerska dla kodu jądra systemu Linux. Administracja kernel.org zorientowała się, że padła ofiarą ataku 28 sierpnia, ciągle jednak nie wiadomo, kiedy dokładnie nastąpiło włamanie. Jak doszło do włamania? Jak w e-mailiu opisującym incydent wyjaśnia główny administrator kernel.org, atakujący uzyskał dostęp do serwerów poprzez konto jednego z użytkowników, a następnie udało mu się eskalować swoje uprawnienia do poziomu roota (najprawdopodobniej dzięki wykorzystaniu jakiejś niezałatanej podatności). Warto zauważyć, że problemy z serwerami miały miejsce już w połowie sierpnia (pojawiły się kernel panics). Źródła jądra Linuksa nie są zagrożone Administratorzy twierdzą, że źródła linuksowego kernela nie zostały zmodyfikowane przez włamywaczy. Duże zasługi ma tu wykorzystanie Gita do rozwoju jądra — Git generuje skróty SHA1 każdego pliku (a skróty te posiada na swoim systemie każdy z kilkuset developerów jądra). O ile źródła nie zostały zmienione, to nie można wykluczyć, że atakujący nie podmienili patchy i tarballi, które były udostępniane na stronie kernel.org — podpisy cyfrowe dla tych paczek były generowane na jednym z przejętych serwerów. Administratcja kernel.org poinformowała, że o incydencie zawiadomiła odpowiednie służby w Europie i USA. P.S. Tak, wiemy, że wiadomość ta jest znana już od 5 dni (o rety, rety!), ale z dziennikarskiego obowiązku warto ją odnotować. ,vi.curry