Amerykańscy internauci korzystający z łącz operatora AT&T przez kilkadziesiąt minut łączyli się z Facebookiem przechodząc przez urządzenia należące do operatora China Telecom. To najprawdopodobniej niegroźny błąd routingu, ale w sieci znów zaczyna się dyskusja na temat ochrony przed “przechwytywaniem” ruchu internetowego przez “wrogie” AS-y. Z AS do AS — tak przecież działa internet O tymczasowej zmianie w routingu poinformował Barret Lyon, zwracając uwagę, że nie ma żadnych dowodów na to, że było to celowe działanie Chińczyków polegające na inwigilacji użytkowników Facebooka. W zmianie domyślnej trasy nie ma niczego nadzwyczajnego — w końcu na optymalnym dobieraniu tras polega routing dynamiczny. Nie wiadomo jednak dlaczego w tym przypadku routery AT&T postanowiły ustawić routing do Facebooka przez Chinanet (Data in China AS4134), ale należy pamiętać, że w pewnych warunkach protokół BGP potrafi spłatać figla. Warto zauważyć, że nawet jeśli ruch internetowy został przepuszczony przez chińskiego operatora przez pomyłkę, to osoby, które w tym czasie nie korzystały z połączenia HTTPS do Facebooka mogły zostać przypadkowo (żeby nie powiedzieć standardowo) zinwigilowane. Nie jest bowiem tajemnicą, że Chiny aktywnie stosują narzędzia do kontroli i szpie^Wmonitoringu swoich internautów (por. działania Tunezji mające na celu przejmowanie kont na Facebooku). Przełącz Facebooka na HTTPS Dla przypomnienia, Facebooka można zmusić do połączeń po protokole HTTPS — uchroni was to nie tylko przed (małoprawdopodobnym) chińskim podsłuchem, ale przede wszystkim przed atakami przy pomocy popularnego narzędzia Firesheep. Powyższe jest prawdziwe pod warunkiem, że nikt nie bawi się w podrabianie certyfikatów HTTPS… ,igH