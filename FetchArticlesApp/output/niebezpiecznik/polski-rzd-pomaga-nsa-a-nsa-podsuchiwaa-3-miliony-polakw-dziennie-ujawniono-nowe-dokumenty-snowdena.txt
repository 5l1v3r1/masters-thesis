Glenn Greenwald to obecnie prześladowany przez amerykańskie i brytyjskie służby dziennikarz, który jako jeden z niewielu uzyskał przywilej dostępu do danych wyniesionych przez Snowdena z NSA (chociaż niewiele brakowałoby, a historia ta przeszłaby mu koło nosa, ponieważ nie potrafił obsługiwać GPG). Właśnie wydał książkę pt. No Place to Hide, w której opisuje niepublikowane dotąd informacje wykradzione z NSA. Oprócz książki Greenwald udostępnił też bardzo interesujący PDF, zawierający surowe materiały przekazane mu przez Snowdena. Polska współpracowała z NSA… Nas, Polaków, najbardziej zainteresuje strona 106: Z powyższego wywnioskować można, że z terenu Polski (od zewnętrznego partnera), już w 2009 roku NSA pozyskiwała najpierw metadane, a następnie pełne treści połączeń internetowych i — co ciekawe — wszystko to działo się we współpracy z “oddziałem polskiego rządu”. Pytanie o jakie ministerstwo lub służbę chodzi? I co, jako kraj, otrzymaliśmy w zamian za tę pomoc? (przypomnijmy, że za zorganizowanie tajnych więzień dla CIA, w których odbywały się waterboardingi osób podejrzanych o terroryzm przez USA otrzymaliśmy 15 milionów w gotówce) Wspólny projekt NSA i m.in. polskiego rządu otrzymał kryptonim ORANGECRUSH a depesza wspomina, że w Polsce funkcjonował również pod kryptonimem BUFFALOGREEN. Pozyskiwanie danych miało dotyczyć Afgańskiej Armii Narodowej, Bliskiego Wschodu i niektórych krajów afrykańskich. Może któryś z czytelników będzie wiedział, która to z działających w Polsce firm obsługuje ruch tego typu lub ma do niego dostęp? Do tej pory informacje o współpracy NSA z Polską były dość okrojone, wiadomo było, że znajduje się ona poza czołówką krajów, z którymi NSA ma najściślejszą współpracę. Poniżej zestawienie krajów wedle ich “kluczowości” jeśli chodzi o związek z NSA. Kiedy my podsłuchiwaliśmy Bliski Wschód dla NSA, NSA podsłuchiwała Polaków Dobrym uzupełnieniem powyższej informacji będzie jeszcze jeden wykres z książki Greenwalda, który również dotyczy Polski. Z powyższego wynika, że NSA z terenu naszego kraju była w stanie przechwytywać ponad 3 miliony rozmów telefonicznych dziennie!. Pytanie, czy to również działo się za zgodą i przyzwoleniem polskiego rządu/służb? Być może właśnie w zamian za pomoc w podsłuchiwaniu łącz internetowych routujących dane z Bliskiego Wschodu nasze służby pozyskały od NSA dostęp do narzędzi/technologii analizujących rozmowy telefoniczne? Pozostałe rewelacje: ataki na Cisco i Facebooka Jest ich wiele — zachęcamy do lektury książki Glenna. Jedną z nich jest to, jak agenci brytyjskiej służby GCHQ pozyskują informacje na temat osób posiadających konta na Facebooku, ale mających “zamknięte dla świata” profile. Przydaje się im w tym fakt korzystania przez Facebooka z CDN-ów Akamai i schemat kodowania ID profilu w linku do pliku trzymanego na CDN-ie. Na koniec wspomnimy tylko o czymś, o czym już pisaliśmy w grudniu 2013 roku — NSA przechwytuje paczki z elektroniką kupowaną/produkowaną w USA i w specjalnych laboratoriach modyfikuje ich firmware dodając złośliwy kod i tylne furtki (tzw. backdoory) …a następnie sprzęt z powrotem pakowany jest w oryginalne opakowanie i wysyłany do odbiorcy… W książce Greenwalda pojawia się zdjęcie takiego laboratorium modifikującego routery Cisco: Lepiej przyjrzyjcie się swoim Linksysom… i porównajcie MD5 z firmwarem na stronach producenta. A nastepnie schematy elektroniczne sprzętu, bowiem implanty NSA to nie tylko zmodyfikowany firmware, ale również dodatkowe “wlutowywane” komponenty sprzętowe… ;) P.S. Na koniec warto zadać sobie pytanie co dzieje się z samym Snowdenem? Chyba nie wszystko u niego w porządku, skoro bierze udział w takich propagandowych przedstawieniach, jak to z Putinem ,igH