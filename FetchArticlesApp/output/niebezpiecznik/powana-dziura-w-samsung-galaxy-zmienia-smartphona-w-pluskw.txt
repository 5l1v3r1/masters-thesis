Prawie 600 milionów smartphonów Samsunga może być podatnych na atak, który pozwala na podglądanie i podsłuchiwanie właściciela telefonu przy pomocy wbudowanego weń mikrofonu i kamerki. Ale to nie wszystko — atakujący może też czytać przychodzące i wychodzące SMS-y oraz zdalnie instalować złośliwe oprogramowanie. Co zepsuł Samsung? Dziura znajduje się w zmodyfikowanej przez Samsunga klawiaturze IME opartej o SwiftKey, dostępnej dla smartphonów Samung Galaxy S6 i S5 oraz kilku innych modeli z serii Galaxy. Nawet jeśli z niej nie korzystacie, wasz telefon jest podatny na atak. Jeśli masz Andoida z klawiaturą SwiftKey zainstalowaną z Google Play, to nie jesteś podatny na ww. opisany atak. No chyba, że masz telefon Samsung Galaxy — bo ten jest podatny niezależnie od tego jaką klawiaturę wykorzystujesz. Problem wynika z tego, że kiedy klawiatura IME pobiera aktualizacje paczek językowych, to połączenie nie jest w pełni szyfrowane (nie są nim objęte pliki *.zip). Atakujący, którzy znajdują się na trasie pakietów (np. właściciele hotspotów, operatorzy, albo inni użytkownicy z sieci lokalnej, którzy wykonają ataki ARP spoofingu) mogą więc podmienić pobieraną paczkę na złośliwą. Z racji nadawania ponadnormalnych przywilejów procesowi odpowiedzialnemu za aktualizację, podrzucony kod może obejść wbudowane w Androida ograniczenia (sandboxing) — aby wyjść do innego katalogu niż aplikacyjny, badacz skorzystał ze znanego tricku z nadaniem payloadowi w archiwum .zip nazwy pliku w stylu: ../../../../tutaj/payload Co więcej, atakujący wcale nie musi czekać aż użytkownik samodzielnie uruchomi proces aktualizacji klawiatury — klawiatura bowiem automatycznie, co pewien czas, odpytuje serwery Samsunga, czy nie przygotowano dla niej nowej aktualizacji. Demonstracja ataku Atak po raz pierwszy zaprezentowano podczas wtorkowej konferencji Blackhat. A oto video: Więcej technicznych aspektów exploitacji tej podatności znajdziecie na stronie badacza. Mam Samsunga Galaxy – co robić, jak żyć? Niestety nie ma możliwości odinstalowania plików klawiatury IME. Musicie poczekać na patcha. Badacz, który odkrył lukę, udostępnił już poprawkę operatorom, ale doskonale wiemy, że zanim Ci stworzą nową wersję oprogramowania, minąć może wieczność… Jeśli więc zamierzacie się łączyć przez niezaufane sieci, polecamy wcześniej zestawić VPN. Można też rozważyć pozbycie się oficjalnego firmware Samsunga, lub zrootowanie go i usunięcie plików dotyczących IME. ,vi.curry