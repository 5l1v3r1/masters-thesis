CHT to skrót od CAN Hacking Tools, niewielkiego urządzenia, które pozwala na przejęcie kontroli nad samochodowymi systemami zarządzania (np. hamulcami, zamkiem centralnym, światłami lub oknami). Pierwszy raz o hackowaniu samochodów pisaliśmy 4 lata temu, ale teraz, za sprawą CHT atakowanie samochodów jest zdecydowanie łatwiejsze. Włamywanie się do samochodów Aby przejąć kontrolę nad samochodowym komputerem należy najpierw podpiąć CHT do CAN (Controller Area Network), czyli samochodowej sieci komputerowej, do której podpina się wszystkie czujniki i kontrolery. Instalacja różni się w zależności od modelu samochodu: czasem trzeba będzie otworzyć maskę lub bagażnik (by dostać się do złącza OBD2), ale niekiedy wystarczy po prostu wczołgać się pod samochód. Generalnie, na podpięcie atakujący potrzebują ok. 5 minut. Urządzenie zasila się z samochodu, a więc po instalacji może pozostać w nim “na zawsze”. Po podpięciu, CHT może albo automatycznie przeprogramować odpowiednie systemy sterujące samochodem lub pozostać w uśpieniu i zacząć wydawać odpowiednie (np. złośliwe) komendy dopiero po jakimś czasie. CHT pozwala także na bezprzewodowy dostęp do samochodu, a to otwiera następujący scenariusz dla atakującego. Jak na razie, do CHT podpiąć można się poprzez Bluetooth, ale autorzy, Javier Vazquez-Vidal i Alberto Garcia Illera zapowiadają, że wkrótce dorobią obsługę modemu GSM. Niewykluczone, że niebawem w trasę będziemy więc musieli ruszać wyposażeni w podręczny jammer, aby uniemożliwić potencjalnym atakującym dostęp do naszego samochodu. Hackowanie samochodów jest łatwe Projekt CHT ma zwrócić uwagę na to, że większość producentów (coraz “inteligentniejszych”) samochodów w ogóle nie implementuje jakichkolwiek mechanizmów bezpieczeństwa na poziomie magistrali CAN. A to oznacza, że wystarczy się do niej dostać …i można już praktycznie wszystko. Z drugiej strony, w starszych samochodach wystarczyło odpowiednio naciąć przewody hamulcowe… Co ciekawe, nie zawsze atakujący musi podpinać się do gniazda serwisowego — czasami wystarczy włożyć odpowiednią płytę CD do samochodowego odtwarzacza — bo jest on również podpięty do CAN, a więc skomunikowany z resztą samochodowych systemów. Na koniec warto też nadmienić, że błędy w oprogramowaniu samochodów już nie raz przyczyniły się do łatwiejszych kradzieży — tak było np. w przypadku BMW. Aktualizacja 22:38 Jachty też mają CAN-a Napisał do nas Piotrek: Nasi analitycy donoszą, że nie stwierdzono, aby Titanic miał CAN-a… ,igH