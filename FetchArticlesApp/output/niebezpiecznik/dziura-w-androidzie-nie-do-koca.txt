Końcówka poprzedniego tygodnia to doniesienia (od prasy, przez radio i telewizję) o — tu cytat: “potwornej dziurze w Androidzie” oraz, tu kolejny cytat: “milionach telefonów podatnych na atak”. Doniesienia te są grubo przesadzone, — jeśli chcesz wiedzieć jak jest naprawdę i co zrobić, żeby bezpiecznie korzystać ze swojego Androida, czytaj dalej. W czym problem? Starsze wersje Andorida (te przed 2.3.4), komunikując się z serwerami Google, przesyłają bez szyfrowania tokeny uwierzytelniające użytkownika telefonu. Jeśli atakujący wejdzie w posiadanie authTokenu (np. poprzez podsłuch publicznych sieci Wi-Fi) to uzyska on nieautoryzowany dostęp do następujących usług ofiary: Google Calendar, Contacts i Picasa Web Albums. Podkreślamy, że aby to nastąpiło, atakujący musi najpierw podsłuchać ofiarę. Istotę tego ataku świetnie obrazuje przechwytywanie sesji przy pomocy Firesheep. Błąd został poprawiony w najnowszym wydaniu Andorida – Gingerbread, ale jak zauważają ci, którzy jako pierwsi nagłośnili tę sprawę, 99% telefonów z Androidem nie korzysta obecnie z tej wersji firmeware’u (a na dodatek przewiduje się, że spory procent telefonów nigdy nie zostanie zaktualizowany, bo w proces aktualizacji często musi być zaangażowany operator GSM, a nie tylko Gooogle). Warto wspomnieć, że Androidowe aplikacje firm trzecich — takie jak Twitter czy Faceboook — również komunikują się ze swoimi serwerami BEZ szyfrowania i także są podatne na ataki przechwycenia sesji użytkownika. Czy jestem narażony na kradzież danych? Tak, ale już niedługo. Ci z Was, którzy nie korzystają z “synchronizacji” w niezaufanych sieciach Wi-Fi raczej nie mają się czego bać — a co do reszty, to mocno przesadzone relacje w mediach (polskich i zagranicznych) dotyczące tego błędu wygenerowały tak wielki szum/strach, że Google postanowiło zająć się problemem nie w formie patcha dla telefonów, ale po stronie swoich serwerów (mówi się o użyciu mechanizmu podobnego do tego, który pozwala firmie Google na zdalne usunwanie z telefonów użytkowników “niebezpiecznych” aplikacji). Jak pisze firma w swoim oświadczeniu: Warto zauważyć, że oświadczenie Google nie wspomina o Picasie. Poprawka nie ochroni też tych, którym tokeny już ktoś wykradł — dlatego jeśli uważacie, że ktoś mógł przechwycić wasz authToken, czym prędzej zmieńcie hasło do konta Google — to automatycznie unieważni wszystkie tokeny. Przy okazji, pamiętajcie, że Google udostępnia swoim użytkownikom możliwość skorzystania z dwuskładnikowego uwierzytelnienia — warto z niego skorzystać, nawet jeśli bezpośrednio nie pomaga to w przypadku w/w błędu. ,igH