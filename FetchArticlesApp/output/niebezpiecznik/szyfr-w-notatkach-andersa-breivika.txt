Zanim Anders Behring Breivik zdetonował bombę w Oslo i zastrzelił 77 osób na wyspie Utoya, spisał swój manifest i rozesłał go do kilkuset osób. W manifeście, oprócz poglądów Breivika znajduje się 46 dziwnych hiperlinków, wyglądających jak zaszyfrowany przekaz. Grupa internautów pracuje nad ich złamaniem. Tajny przekaz Breivika? Strona http://analysis.no.net/ skupia osoby, które analizują dziwne, niepoprawne linki umieszczone w oryginalnym manifeście Breivika. Z dotychczasowej analizy wynika, że hiperlinki zawierają m.in. koordynaty GPS-owe wskazujące na obiekty w największych Europejskich miastach (np. dworzec kolejowy w Liverpoolu). Niestety, pozostałe segmenty w linkach, pomimo swojej regularności, pozostają tajemnicą. Internauci sporządzili listę wszystkich URL-i umieszczonych w manifeście i zachęcając wszystkich do wspólnego “łamania” szyfru Breivika. Przykładowy hiperlink: http://52.068.4.309plusf24:KWimfhh436383717863МБM Analiza manifestu Breivika Oprócz odkrycia 46 dziwnych linków, analiza manifestu Breivika przynosi inne “rewelacje”. Manifest ostatnio edytowano 22 lipca o godzinie 11:23. O 14:07 Breivik wysłał e-maila, do którego dołączył manifest — pierwsza bomba wybuchła o 15:25. Analiza metadanych w pliku Worda wykazała, że niektóre obrazki edytowano przy pomocy Photoshopa zarejestrowanego na firmę Ducky [Jak informuje w komentarzach jeden z czytelników Niebezpiecznika, Ducky to nazwa segmentu metadanych, a więc Analisys.no.net musi bardziej krytycznie podchodzić do obwieszczanych światu rewelacji]. Dodatkowo, w manifeście Breivik przyznaje, że potrafi obsługiwać narzędzia anonimizujące takie jak: TOR i iPredator. Warto podkreślić, że analiza manifestu ma na celu przede wszystkim upewnienie się, że nie zawiera on żadnego ukrytego przekazu (por. steganografia). Koordynator projektu zauważa, że Una Bomber równiez pozostawił w swoich notatkach zaszyfrowane informacje na temat swoich skrytek — rozszyfrowanie ich zajęło FBI 10 lat. Być może Breivik jest zainspirowany postacią Una Bombera? W swoim manifeście szczegółowo opisuje procedurę zakopywania skrzynek w różnych miejscach oraz kodowania ich koordynatów GPS-owych. Ponieważ czytelnicy Niebezpiecznika mają swoje sukcesy w łamaniu kodów, zachęcamy Was do poświęcenia kilku minut na złamanie szyfru Breivika. ,vi.curry