Atak na 13 root serwerów DNS został przez Anonimowych zaplanowany na 31 marca. Opublikowano dokument, który zawiera szczegółowy opis ataku oraz narzędzie umożliwiające jego przeprowadzenie. Do czego służy 13 root serwerów DNS? Słowem wstępu, root serwery DNS wskazują listę tzw. autorytatywnych serwerów DNS odpowiedzialnych za obsługę gTLD (global Top Level Domains), czyli domen .com, .org lub ccTLD, czyli domen narodowych takich jak .pl, .de. Wchodząc na stronę google.pl, przeglądarka w tle kieruje zapytanie do ustawionego w systemie operacyjnym serwera DNS (zazwyczaj jego adres jest otrzymywany przez DHCP podczas startu komputera). Przeglądarka pyta systemowy DNS o adres IP na który wskazuje domena Google.pl. Systemowy serwer DNS, jeśli nie zna odpowiedzi (nie posiada jej w swoim cache’u) rozwiązuje domenę w następujący sposób: 1. idzie do jednego z 13 głównych serwerów nazw i otrzymuje od nich dane dot. serwera nazw, który obsługuje domenę .PL 2. idzie do serwera obsługującego domenę .pl i pyta o domenę google.pl 3. otrzymuje informację, że domenę google.pl obsługują nameserwery ns1.google.com i ns2.google.com 4. idzie do jednego z w/w serwerów i uzyskuje odpowiedź w postaci adresu IP 5. nareszcie może połączyć się z serwerem Google i zażądać strony “google.pl” #opGlobalBlackout – na czym polega atak? Anonimowi do ataku na DNS-y chcą wykorzystać …inne serwery DNS. Swój atak w opublikowanej instrukcji obsługi nazywają “wzmocnionym i odbitym” (ang. reflective amplification). Atak polega na spoofing adresu źródłowego w datagramach UDP będących zapytaniami protokołu DNS. Zespoofowane pakiety mają być kierowanie na serwery DNS (nie root serwery). Ponieważ serwery DNS na stosunkowo małe zapytanie odpowiadają pakietami o większym rozmiarze mamy efekt “wzmocnienia”. A ponieważ odpowiedzi zostaną przesłane nie do atakującego, a do adresu jaki zespoofował — mamy efekt “odbicia”. Oczywiście zespoofowany adres należeć będzie do jednego z 13 głównych nameserverów. Czy im się uda? Problemy na jakie trafią Anonimowi to przede wszystkim TTL (cache) na lokalnych serwerach nazw. Internauci korzystają bowiem nie z root serwerów, a z DNS-ów swojego ISP (albo np. DNS-ów od Google). Te z kolei w dużej mierze cache’ują zapytania kierowane do root serverów (chodzi o szybkość). Aby “wyłączyć” internet, atak musi więc trwać tak długo, jak długo dane są trzymane w cache’u lokalnych serwerów nazw. Żartobliwie mówiąc, jeśli Anonimowym nie udało się wyłączyć Facebooka (jak to niedawno zapowiadali), to nie ma szans, że “wyłączą internet” ;) Niemniej jednak, historia zna przypadki udanych DDoS-ów na niektóre z głównych serwerów nazw — dlatego paranoikom, dla 100% pewności polecamy zapisanie sobie w /etc/hosts adresów IP ulubionych stron internetowych ;) PS. Na marginesie, w 2003 tylko 2% ruchu do root serwerów DNS było ruchem “legalnym” ,igH