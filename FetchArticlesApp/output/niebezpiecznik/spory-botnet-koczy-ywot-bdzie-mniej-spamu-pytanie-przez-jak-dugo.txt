Grum, sporych rozmiarów botnet, został wyłączony przez pracowników firmy FireEye, choć w akcji udział miało wiele innych podmiotów, w tym lokalni dostawcy Internetu. Co to dla nas oznacza? Mniej spamu! Co piąty spam był z Gruma? Grum był rzekomo odpowiedzialny za 18% niechcianej poczty, a serwery zarządzające jego pracą znajdowały się w Rosji, Panamie i na Ukrainie. Początkiem końca botnetu było wyłączenie serwera w Holandii. Następne w kolejce było centrum w Panamie. Zarządzający błyskawicznie przenieśli operację za naszą wschodnią granicę — do Rosji i na Ukrainę. Udało się jednak przekonać tamtejszych dostawców Internetu do odcięcia od sieci i tych punktów (mimo, że współpraca z tymi krajami zawsze nastręczała sporych trudności). Grum wciąż znajduje się na ponad 20 tysięcy komputerów, lecz brak kontrolujących je serwerów powinien skutecznie przerwać pracę botnetu. Pytanie brzmi: na jak długo? Botnety padają jak muchy? To nie pierwszy sukces na polu walki z botnetami. W 2009 roku częściowo unieszkodliwiono największą taką sieć w historii – składający się z 30 milionów komputerów BredoLab. Jego operator, Georgiy Avanesov, został skazany na cztery lata więzienia. Dwa lata później do więzienia trafiło 90 osób zaangażowanych w botnet Zeus — ten zajmował się wykradaniem danych związanych z finansami. Wedle niektórych źródeł za jego pomocą ukradziono nawet 70 milionów dolarów. Ale jak do tej pory, najskuteczniejszą metodą na spadek spamu było …trzęsienie ziemi w Azji, które odcięło ją od Europy. Nadmienić też warto, że spamerzy dojrzewają i nie walą już gdzie popadnie, ale robią rozsądny użytek z wycieków danych, socjotechnicznie targetując swoje ataki, czego przykładem jest dzisiejszy spam skierowany do użytkowników Maplesoftu, w którym zostali przywitani z imienia i nakłonieni do zainstalowania patcha do oprogramowania, które posiadają. To jak, wpadło wam dziś mniej spamu na maila? :) ,Anonim