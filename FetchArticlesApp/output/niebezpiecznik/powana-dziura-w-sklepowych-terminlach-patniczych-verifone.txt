Dwójka Niemców z firmy SRL zhackowała popularny sklepowy terminal POS do płatności kartą debetową/kredytową wykorzystywany w wielu sklepach w Europie. Jako dowód, że mogą z nim zrobić co chcą, zagrali na nim w ponga… Hackowanie terminali płatniczych Niemcy zdradzili, że od 6 miesięcy prowadzą dialog z producentem terminala — firmą VeriFone dotyczący dziury. Niestety, współpraca nie układa się gładko, więc teraz, aby popędzić firmę, badacze zdecydowali się zdradzić części informacji dotyczących dziury. W skład zespołu badaczy, który znalazł luki w terminalach płatniczych wchodzi Karsten Nohl, znany m.in. z udanych ataków łamiących zabezpieczenia telefonii komórkowej i umożliwiających podsłuchiwanie rozmów. Badacze nie ujawnili co prawda szczegółów technicznych ataku na terminal, ale zdradzili, że chodzi o model Artema Hybrid Terminal (sprzedawany pod różnymi nazwami w różnych krajach) i możliwą do wykorzystania zdalnie podatność typu buffer overflow, która powoduje nadpisanie pamięci urządzenia kodem atakującego. To z kolei skutkuje całkowitym przejęciem kontroli nad terminalem (modyfikacja transakcji, spoofing, kradzież danych karty wraz z PIN-em) co umożliwia sklonowanie karty (znamy nie tylko dane z paska, ale także PIN). VeriFone wystosowało tylko krótkie oświadczenie, w którym oznajmiło brak realnych ataków na świecie i zapewniło, ze dane klientów nie są zagrożone. Firma wynajęła jednak zewnętrznych ekspertów, którzy mają zweryfikować atak SRL. VeriFone to jedna z największych firm, w branży płatności elektronicznych. Nie dalej jak 4 dni temu wygrała 35 milionowy kontrakt na obsługę płatności dla taksówek w Waszyngtonie. O słabościach terminali płatniczych pisaliśmy już na łamach Niebezpiecznika wielokrotnie, ale podkreślmy, że do tej pory ataki na terminale płatnicze w dużej mierze sprowadzały się do podmiany prawdziwych terminali na lewe, odpowiednie spreparowane przez skimmerów. Teraz udowodniono, że zdalna exploitacja terminala przez sieć jest możliwa… ,vi.curry