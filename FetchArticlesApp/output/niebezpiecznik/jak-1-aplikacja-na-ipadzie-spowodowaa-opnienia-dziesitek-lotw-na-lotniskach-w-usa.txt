We wtorek wieczorem ogromne opóźnienia na lotniskach w USA spowodowała …wadliwa aktualizacja aplikacji, którą piloci wykorzystują do planowania lotu i odczytywania danych na temat pogody. Problem dotknął wszystkich pilotów linii American Airlines. Piloci polegają na iPadach Piloci rejsowi American Airlines w 2013 roku zamienili swoje “analogowe” dokumenty (instrukcje, mapy, itp.), które potrafiły łącznie ważyć ok. 20 kilogramów na ich elektroniczne odpowiedniki, czyli dedykowane liniom lotniczym aplikacje na iPady (np. Jeppesen’s Flightdeck Pro). Z podobnych aplikacji korzystają też piloci amatorzy (Garmin Pilot). Przejście na elektroniczną dokumentację zyskało szerokie poparcie także dlatego, że jest bardziej ekologiczne — nie trzeba “mordować drzew” przy wprowadzaniu zmian — ale i tańsze. Oszacowano, że przez brak ciężkich toreb z dokumentacją na pokładzie, linia oszczędzi ponad milion dolarów rocznie na paliwie. Niektórzy z ekspertów lotnictwa nie byli jednak przekonani, że poleganie na iPadzie to dobry pomysł. Podkreślali, że aplikacje można “atakować” i wprowadzać do nich w niepostrzeżony dla pilota sposób fałszywe dane, które mogą zainspirować pilotów do podjęcia błędnych decyzji w trakcie lotu i tym samym narażenie pasażerów na niebezpieczeństwo. Jak jednak pokazuje incydent z wtorku, kłopoty wcale nie muszą wynikać z działalności hackerów, czy włamywania się do sieci kontrolnej samolotu przez pokładowe Wi-Fi, czym przerażone ostatnio były media… Dlaczego aplikacja uziemiła samoloty? Jak wyjaśnił przedstawiciel firmy, podległej Boingowi i odpowiedzialnej za stworzenie feralnej aplikacji dla pilotów, problemem był błąd w bazie danych, który zduplikował wykres pasa startowego dla jednego z lotnisk. iPady, które zostały skonfigurowane do automatycznej aktualizacji, po pobraniu nowej wersji aplikacji odmówiły posłuszeństwa. Oto reakcja jednego z pasażerów: Ewidentnie, większość pilotów nie była przygotowana na taką sytuację. Czyżby nikt jej nie przewidział? Jak piloci poradzili sobie z problemem? Zaznajomiono ich z jedną z najcenniejszych porad świata IT. Odinstaluj i zainstaluj ponownie. Pomogło. Żaden lot ponoć nie został odwołany, ale niestety kilkadziesiąt nabrał poważnych opóźnień. Na wszelki wypadek, linia lotnicza wydrukowała także pilotom bieżące plany lotów na papierze. Zapewne obawiano się, że problem z wadliwą aplikacją może wrócić w przestworzach. Może czasem wstrzymanie się na chwilę od zaaplikowania aktualizacji oprogramowania, to nie taki zły pomysł? :-) PS. American Airlines ma problem z aplikacjami, a inna linia lotnicza, Ryanair właśnie oświadczył, że okradziono go na 5 milionów dolarów. ,vi.curry