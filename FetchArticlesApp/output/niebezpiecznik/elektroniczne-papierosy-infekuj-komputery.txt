Palenie szkodzi, ale jak się okazuje — nie tylko ludziom, ale i komputerom. W elektronicznych papierosach chińskiej produkcji odkryto złośliwe oprogramowanie, które po podpięciu papierosa do portu USB w komputerze (w celu naładowania baterii) infekuje system operacyjny palacza i wykrada jego dane. Złośliwy papieros elektroniczny Na ślad złośliwości elektronicznego papierosa po raz pierwszy wpadł jeden z czytelników Reddita — pracownik działu IT w jednej z — jak twierdzi — dużych korporacji. Otóż na komputerze jednego z managerów zauważono złośliwe oprogramowanie. System operacyjny managera był zaktualizowany i miał antywirusa. Zespół reagowania na incydenty, w celu namierzenia wektora ataku przeglądał logi na maszynie, ale nie trafił na nic podejrzanego. Kiedy wszystkie techniczne możliwości zawiodły, zaczęto się zastanawiać, czy zmienił się sposób bycia managera i zapytano go czy w ostatnim czasie zachowywał się inaczej niż zwykle? Ten odpowiedział, że “rzucił” prawdziwe palenie na rzecz elektronicznego zastępnika… Po krótkiej analizie okazało się, że to właśnie papieros był źródłem infekcji. Niestety, nie podano ani marki papierosa, ani nazwy trojana. Elektroniczne papierosy, do waporyzacji mieszanki nikotyny potrzebują energii, którą biorą z baterii. Tą naładować można przez ładowarkę USB, prosto z kontaktu, lub kablem wprost z komputerowego portu USB. Podpięcie może jednak również doprowadzić do transferu danych, w tym do infekcji — a o tym jak łatwo jest zainfekować każde urządzenie z USB pisaliśmy kilka miesięcy temu, por. Każdy komputer z USB jest dziurawy Nie tylko papierosy mogą być złośliwe… To nie pierwszy raz, kiedy ładowarki (lub inne przedmioty korzystające z USB) wychodziły zainfekowane prosto z fabryki. W 2010 roku opisywaliśmy zainfekowane ładowarki Energizera oraz cyfrówki Olympusa, które na fabrycznej karcie pamięci posiadały trojana. Wśród złośliwości urządzeń prym wiedzie jednak rosyjskie żelazka i czajniki, które potrafiły wysyłać spam poprzez domową sieć Wi-Fi ich nabywcy. Mam e-papierosa, co robić, jak go ładować? Jeśli chciecie podłączać do swojego komputera jakieś urządzenie w celu jego naładowania, to należy podpinać takie urządzenie tylko i wyłącznie przez specjalną przejściówkę (nazywaną kondomem USB). Przejściówka ta blokuje piny we wtyczce USB odpowiadające za transfer danych. Pozwala jednak na podłączenie do komputera pinów, na które podawane jest napięcie. Krótko mówiąc, kondom USB umożliwia bezpieczne ładowanie urządzenia, bo nie pozwala urządzeniom na komunikację z komputerem (tj. transfer danych, który mógłby być złośliwy). PS. Z kondoma USB powinniście też na wszelki wypadek korzystać podczas doładowywania swoich telefonów komórkowych w różnych “multimedialnych ławeczek”, które w poręczach mają porty USB i zachęcają do darmowego podładowania swoich telefonów, m.in. na lotniskach. PPS. Taki kondom USB, to niezły prezent pod choinkę ;) ,Mr. Niebezpieczny