Phishing w dzisiejszych czasach nikogo nie dziwi. Nieudolnie napisany e-mail, nakłaniający do kliknięcia na fałszywy URL, który prawie w ogóle nie przypomina domeny banku. Tylko naiwny się nabierze. W przypadku tego phishingu, wycelowanego głównie w klientów PKO było tak samo nudno, ale jednak przestępcy osiągnęli swój cel i zarobili kilkanaście tysięcy. Dlaczego im się to udało? O tym poniżej. Jak wyglądał phishing na PKO? 27 maja, kiedy większość polskich specjalistów ds. bezpieczeństwa (także tych z bankowości) zaczynało brać udział w imprezie po konferencji CONFidence, na adresy e-mail Polaków zaczęły spływać takie wiadomości (sami dowiedzieliśmy się o nich w taksówce, w drodze na after party): Do dnia dzisiejszego, fałszywych domen przybyło: hxxp://www.ipko.co/ hxxp://www.pkobp-online.com/ hxxp://online-pkobp.net/ Najnowsza to: hxxp://www.myipko.net/ Jeśli ktoś wejdzie na ww. adresy, to ujrzy: A jeśli poda swoje dane, to zobaczy prośbę o wprowadzenie kodów jednorazowych służących do potwierdzenia transakcji: Po wykradzeniu kodów, fałszywa strona wyświetla fałszywy błąd i przekierowuje już na prawdziwy adres banku (aby klient nie podejrzewał niczego dziwnego, po ponownym zalogowaniu). Na czym w rzeczywistości polega atak? Z nieoficjalnych informacji, jakie uzyskała redakcja serwisu Niebezpiecznik.pl wiemy, że praktycznie w czasie rzeczywistym, przestępcy klikali na linki do płatności natychmiastowych, udostępnianych przez jeden z legalnie działających serwisów internetowych świadczących usługę doładowywanie pre-paidowych kart płatniczych. Usługę doładowania karty można opłacić poprzez pośrednika płatności, na ekranie którego przestępcy wybierali szybki przelew przez bank iPKO i za pomocą zdobytych w phishingu danych klientów iPKO potwierdzali płatności. Według naszych informacji, przestępcy próbowali wygenerować ok. 100 transakcji, z czego kilkanaście się powiodło. Każda z nich opiewała na średnio 3 000 złotych. Niezły zwrot na inwestycji, jak na tak “nieudolny” phishing, prawda? To by było na tyle w temacie, że klienci nie reagują na kiepsko napisane e-maile i zawsze patrzą na kłódkę i HTTPS logując się do banku… Co odróżnia tę kampanię phishingową od innych? Czas. Być może to przypadek, ale pokusimy się o stwierdzenie, że atakujący nie mógł lepiej trafić. Większość bezpieczników, na co dzień walcząca z tego typu zagrożeniami miała już za sobą kilka drinków ;) Sposób. Gdyby środki wykradano przy pomocy zwykłych przelewów, to wykonanie ich po godzinie 17:00 na konto inne niż w iPKO sprawiłoby, że transakcje “wisiałyby” czekając na sesję ELIXIR-u do godzin porannych następnego dnia. A to oznacza, że banki miałyby więcej czasu na reakcję i zapewne udałoby się cofnąć część ze skradzionych środków z powrotem na konta klientów. W przypadku płatności natychmiastowych, niestety takiej możliwości nie było (a dodatkowo, ponieważ docelowym rachunkiem odbiorcy była karta prepaidowa, przestępcy mogli od razu wyjąć gotówkę z bankomatu). Dziwi nas tylko treść e-maila. Wszystko wskazuje na to, że atakującymi są Polacy — a jednak e-mail wygląda, jakby wyszedł spod translatora… Nie tylko PKO? PKO już ostrzega o ataku na swoich stronach internetowych, ale jak się dowiedzieliśmy od jednego z czytelników, zareagował także Citi Handlowy, przy czym w przypadku tego banku nikt nie ostrzega klientów, a po prostu nałożono blokadę na doładowywanie kart prepaidowych przez internet. Blokada jest jednak na tyle obszerna, że dotknęła prawdziwych transakcji klientów, dzięki czemu dowiedzieliśmy się o tej sprawie i mogliśmy powiązać A z B ;) Oto wiadomość od naszego czytelnika: Dziękujemy wszystkim czytelnikom, i tym, którzy informowali nas o phishingu z pozoru błahym i takim samym jak tysiąc innych, jak i tym, którzy donieśli o z pozoru niewinnej awarii w Citi Handlowym. Oba zdarzenia są ze sobą połączone (co potwierdziliśmy u niezależnego źródła) i okazały się jednym z bardziej interesujących ataków ostatnimi czasy. To dzięki Wam, drodzy Czytelnicy, jesteśmy w stanie korelować pewne zdarzenia ze sobą i odkrywać modus operandi niektórych ataków — przesyłajcie więc do nas wszystko, co wyda się Wam podejrzane. Dzięki! ,Piotr Konieczny