PlaceRaider to złośliwa aplikacja na telefony z Androidem. Udaje kolejny program do przerabiania zdjęć, a tak naprawdę ukradkiem fotografuje wnętrze twojego domu, a następnie wysyła zdjęcia na zewnętrzny serwer gdzie budowany jest model mieszkania w trójwymiarze. PlaceRaider narzędziem nowoczesnych złodziei? Za PlaceRaiderem na szczęście nie stoją złodzieje, a studenci, którzy w ramach współpracy z amerykańską armią wykorzystali żyroskopy, kamery i odbiorniki GPS wbudowane we współczesne smartphony do stworzenia nowoczesnego “tajnego” urządzenia szpiegowskiego. Aplikacja PlaceRaider jest bardzo sprytna w swoim działaniu. Udaje program do przeróbki zdjęć (dlatego nikogo nie dziwi prośba o uprawnienia do aparatu w trakcie instalacji), ale tak naprawdę, PlaceRaider wykonuje “po cichu” serię zdjęć, które następnie zestawia ze sobą w model 3D, wizualizujący wnętrze domu “ofiary”. Świetne narzędzie nie tylko dla złodziei ale również dla żołnierzy wykonujących rekonesans. Android wymaga, aby w trakcie robienia zdjęć zawsze pokazywać widok z kamery, ale okazuje się, że API można oszukać poprzez inicjalizację pustego obiektu Surface. Z kolei dźwięk migawki aparatu PlaceRaider obchodzi w ten sposób, że przed zrobieniam zdjęcia ścisza telefon, po wykonaniu fotki, przywraca głośność do oryginalnego poziomu. Budowa modelu 3D na podstawie wykonanych zdjęć jest możliwa dzięki odczytaniu w trakcie robienia fotografii takich cech telefonu jak jego pozycja oraz orientacja w przestrzeni (sensory potrafią odczytywać te dane z częstotliwością 100Hz). Warto wspomnieć, że ze względów wydajnościowych, model 3D nie jest budowany na telefonie, ale na serwerze atakującego. PlaceRaider na smartphonie wykonuje jedynie wstępną selekcję zdjęć (odrzucając np. poruszone, zbyt ciemne zdjęcia) a całą reszte wysyła na zewnętrzne serwery i dopiero tam budowany jest z nich trójwmiarowy model. Na marginesie, w przypadku iPhone’a atak mógłby być cięższy do przeprowadzenia, bo ten smartphone nie pozwala na pracę aplikacji “w tle” (czyli potajemne robienie zdjęć “uśpionym” telefonem). Kieszeń najlepszą ochroną przed PlaceRaiderem? Każdy kto nosi w domu telefon w kieszeni raczej nie ma się czego obawiać — zasłonięty obiektyw nie zdradzi wielu informacji o tym jak wielka plasma stoi w salonie. Chyba, że atakując zadzwoni do ofiary i sprowokuje wyjęcie telefonu z kieszeni a następnie nerwowy spacer po całym, interesującym go pomieszczeniu. Jako metodę ochrony przed PlaceRaiderem, jego twórcy podają kilka rozwiązań. Jednym z nich jest wprowadzenie polityk zakazu wnoszenia telefonów do niektórych miejsc, a drugim wprowadzenie lepszego systemu uprawnień w Androidzie (oraz np. wyeliminowanie możliwości ściszenia odgłosu migawki aparatu). Smartphone, straszna rzecz… Jak widać, smartphony, z którymi tak chętnie się nie rozstajemy, z racji swojego nowoczesnego wyposażenia są coraz bardziej świadome otaczającego je środowiska i powoli przeobrażają się w całkiem zaawansowane urządzenia “szpiegowskie”. Wspomnijmy tylko, że położone na stole obok klawiatury mogą wykrywać wibracje pochodzące od wciskania klawiszy i na tej podstawie sondować, jakie hasło wpisał użytkownik a często wystarczy po prostu trzymać je w ręce w trakcie wprowadzania hasła… Ciekawe jakie jeszcze zastosowania smartphone’a zostaną odkryte w kontekście bezpieczeństwa, niekoniecznie komputerowego. ,vi.curry