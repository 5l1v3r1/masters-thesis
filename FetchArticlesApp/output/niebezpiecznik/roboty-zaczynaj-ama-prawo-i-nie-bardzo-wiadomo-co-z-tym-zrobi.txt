Prawo nie nadąża za technologią i wychodzą z tego dość dowcipne sytuacje. Dziś chcemy opowiedzieć o robocie, który złamał prawo i sporej zagwózdce szwajcarskich władz. No bo jak przesłuchać program komputerowy? I jak ukarać algorytm? Zakupy na podziemym forum Wszystko zaczęło się jako projekt artystyczny. Na potrzeby wystawy pt. “THE DARKNET – FROM MEMES TO ONIONLAND”, grupa szwajcarskich programistów napisała kod robota, któremu nadano imię Random Darknet Shopper. Robot, postrzegany przez artystów jako “żywa sztuka pocztowa”, został zaprogramowany tak, aby odwiedzał podziemne fora w sieci Tor sprzedające narkotyki, broń i podrobione dokumenty. Jego zadaniem było kupować losowe rzeczy — w tym celu dysponował budżetem w Bitcoinach (w wysokości 100$). Nie trzeba było długo czekać, aby na adres programistów zaczęły spływać darknetowe zakupy. Podróbki jeansów, papierosy, podrobione klucze, czapeczki z kamerami, ale także 10 tabletek ekstazy, karty kredytowe i wysokiej jakości skan węgierskiego paszportu (służy przejściu przez weryfikację online). Kogo ukarać za zakupy robota? I tu pojawia się problem. Zakupu nielegalnej substancji (lub przedmiotu) nie dokonał człowiek. Ba, człowiek nie był nawet w stanie przewidzieć co zostanie kupione. Kto jest więc winny? Kogo należy ukarać? Czy można przesłuchać program komputerowy albo ukarać algorytm? Zdania prawników, jak zwykle, są podzielone. Jedni twierdzą, że nie może być mowy o winie programistów, bo nawet jeśli liczyli na to, że bot pozyska dla nich nielegalne substancje, to za same chęci nikogo nie można skazać. Robot zresztą równie dobrze mógł kupić zupełnie legalne przedmioty sprzedawane na podziemnych forach. W końcu za kupowanie podróbek jeansów nie idzie się do więzienia… Szwajcarska policja nie miała dylematu Tuż po zakończeniu trzymiesięcznej wystawy, 12 stycznia, robot został “aresztowany” przez szwajcarskie władze, a zakupione przez niego “dobra” zabezpieczone. Artyści twierdzą, że celem konfiskaty była troska o to, aby narkotyki nie wpadły w niepowołane ręce, ale jednocześnie uważają, że akcja policji jest niczym nieuzasadnionym naruszeniem wolności sztuki… No cóż, powinni się cieszyć, że mieskają w Szwajcarii a nie USA, bo zapewne już by siedzieli ;) Dziękujęmy naszym czytelnikom, DjExitowi, Patrykowi i Wiktorowi za przesłanie informacji o darknetowym robocie :) ,vi.curry