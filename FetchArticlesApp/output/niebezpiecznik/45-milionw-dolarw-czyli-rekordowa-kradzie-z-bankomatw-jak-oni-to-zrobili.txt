Akcja jak na filmach; pejzaże ulic w 24 krajach, jest morderstwo — zaledwie 23-letni szef grupy złodziejaszków znaleziony martwy na Dominikanie; jest monitoring miejski, który nagrywa jeżdżących od bankomatu do bankomatu “mułów”, jest także naiwność; złodzieje pozują do zdjęć z torbami pełnymi pieniędzy. I wszystko to dzieje się w przeciągu kilku godzin… 40 milionów dolarów wyciągnięte z bankomatów jednego dnia Ta niesomowicie duża i precyzyjnie skoordynowana akcja miała miejsce w grudniu 2012 (5 milionów dolarów z 4500 bankomatów) i lutym 2013 (40 milionów dolarów). W samym tylko Nowym Jorku, zaledwie 8 złodziejaszków wyciągnęło jednego dnia w ciągu 10 godzin aż 2,4 miliona dolarów z 2904 bankomatów. Ale udało się ich namierzyć i wczoraj postawiono zarzuty. Włamanie do agentów rozliczeniowych Wszystko zaczęło się od ataku komputerowego na centra 2 agentów rozliczeniowych obsługujących karty płatnicze (debetówki Mastercard i Visa) jednego indyjskiego, drugiego amerykańskiego. Dzięki uzyskanemu dostępowi atakujący mogli zmienić wysokość przypisanych do karty środków i podnieść limity wypłat z prepaidowych kart wydawanych przez m.in. RakBank (Zjednoczone Emiraty Arabskie) oraz Bank of Muscat (Oman). To pozwoliło im w nieograniczony sposób korzystać z funduszy na przypisanych do kart kontach. Wykradziono tylko 5 numerów kart od indyjskiego i 12 od amerykańskiego agenta rozliczeniowego… Warto tu zauważyć, że ofiarą nie są klienci banku — to nie ich karty, ale “anonimowe” przedpłacone karty były celem ataku. Środki pochodziły więc z rezerw bankowych, a nie rachunków konkretnych klientów — to bardzo sprytna zagrywka, bo żaden “żywy” człowiek nie mógł wpaść w panikę i poinformować bank o podejrzanych transakcjach. Dane 5 wykradzionych kart zostały rozesłane do 20 krajów, gdzie współpracownicy zakodowali ścieżki na paskach magnetycznych lewych kart, które następnie rozdawali osobom odpowiedzialnym za objeżdżanie bankomatów i pakowanie gotówki do plecaków. Jeśli przeszło wam przez myśl, że człowiek z plecakiem pełnym gotówki, może wpaść na pomysł nie oddania jej w całości “mózgowi” operacji, to dobrze kombinujecie. Ci którzy wykradli numery kart, monitorowali ich historię transakcji — dzięki czemu od razu wiedzieli, który z “obsługujących” bankomaty złodziejaszków postanowił okraść okradającego ;) Co ciekawe, największe żniwo zebrała Japońska gałąź szajki — a to ze względu na to, że w Japonii niektóre bankomaty pozwalają na jednoczesną wypłątę aż 10 000 dolarów. Przyczyna zamieszania – pasek magnetyczny Ale nie wysokie limity na bankomatach są tutaj bezpośrednim powodem tak wielkiego łupu zdobytego w tak krótkim czasie. Winy należy upatrywać w przestarzałej technologii płatniczej, pasku magnetycznym, który pozwala na wykonanie klonu karty (jedną kartą fizycznie nie dałoby się rady “obskoczyć” tylu bankomatów w ciągu kilku godzin). Sklonowanie nowszej generacji kart (tych z z chipem), o ile teoretycznie możliwe, to nie jest w praktyce opłacalne. Pytanie należy jednak postawić następująco: czy rzeczywiście trzeba klonować chip, skoro właściwie wystarczy znaleźć bankomat, który rozpoznaje i uwierzytelnia kartę przez odczyt paska, a nie chip? Morderstwo w tle Mózg stojący za całą akcją uciekł na Dominikany, gdzie został zastrzelony przez 2 zamaskowanych mężczyzn — nie wiadomo jaki był powód, ci którzy oddali strzały nawet nie tknęli koperty zawierającej 100 000 dolarów, którą mężczyzna miał przy sobie… Policja nie ujawnia jak namierzyła mułów, ale zdradza, że posiada nagrania z monitoringu — zapewne to zgubiło “wybieraczy” gotówki z bankomatów. To pewnie nie koniec sprawy, ciągle nie wiadomo co z osobami, które czyściły bankomaty poza USA… ,vi.curry