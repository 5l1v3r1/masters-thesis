Milioner Paul Allen padł ofiarą kradzieży tożsamości. Ktoś zmienił mu adres zamieszkania, który był przypisany do jego konta bankowego, a następnie zażądał w jego imieniu nowej karty płatniczej. Zgadnijcie gdzie została ona wysłana? Zmiana adresu zamieszkania w banku Tak, bank Paula Allena przesłał mu (a tak naprawdę złodziejowi) nową kartę na na nowy, podmieniony przez złodzieja adres. Karta trafiła w ręce 28 letniego dezertera o nazwisku Brandon Lee Price, który usiłował wykonać nią transakcję w wysokości 15 000 dolarów oraz spłacić kilkuset dolarową ratę zaciągniętego przez siebie kredytu. Brandon został aresztowany w marcu — o ile udało mu się wykiwać bank Paula Allena, to z FBI nie poszło już tak łatwo… Jak Brandonowi udało się podmienić adres Allena? Po prostu zadzwonił do banku i poprawnie przeszedł telefoniczną weryfikację klienta (czyli odpowiedział na zadane mu przez konsultanta pytania, np. o nazwisko panieńskie matki). Przypomnijmy, że w podobny sposób, kilka dni temu Global Payment stracił ok. 1,5 miliona numerów kart kredytowych. Ktoś najprawdopodobniej zresetował hasło do konta administratora systemu tego pośrednika płatności. Reset hasła miał polegać na odpowiedzi na kilka pytań. W obliczu powyższej historii, warto zastanowić się, czy nie umówić się ze swoim bankiem na osobne, własne “sekretne pytanie” służące do weryfikacji dzwoniącego. Poleganie na ochronie swoich pieniędzy przy pomocy nazwiska panieńskiego matki nie jest rozsądną strategią — zwłaszcza w czasach Facebooka, na którym znaleźć można większość potrzebnych do ataków socjotechnicznych informacji… ,vi.curry