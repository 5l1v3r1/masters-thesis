Dwa tygodnie temu, na pewnym interetowym forum pojawiła się lista przeszło 900 kont z Allegro. Na liście znajdują się loginy, e-maile oraz informacja wskazująca na to, że osoba, która umieściła listę w sieci jest również w posiadaniu haseł do opublikowanych kont (co wg naszych informacji nie jest prawdą). Pomyślicie pewnie — oto lista kolejnych “frajerów”, którzy najprawdopodobniej zainfekowali się jakimś trojanem… — Allegro tak pomyślało, my też tak pomyśleliśmy, ale później znaleźliśmy pewną ciekawą prawidłowość, wskazującą na to, że jest to myślenie błędne. WTF? Allegro wysłało mi e-maila, że mam wirusa… Kilka dni temu napisał do nas Jacek, który dostał od Allegro e-maila o następującej treści: Na początku pomyślał, że to phishing/scam, ale mail okazał się prawdziwy. Zadziwiony wiadomością Jacek, świadomy użytkownik komputera, oświadczył nam, co następuje: “jestem przekonany (przekonanie graniczące z pewnością…), że mój komputer nie jest zainfekowany (wszystko co trzeba chodzi w tle i na bieżąco jest aktualizowane… regularnie pełne skanowanie systemu itp.) śmiem przypuszczać, że poniższe to jakaś “zasłona dymna” Allegro – czyżby znowu wyciekły im hasła?” Kto popełnił błąd? Najprościej było założyć wersję, że to Jacek “złapał” jakiegoś trojana, ten podsłuchał jego hasło, opublikował gdzieś w internecie, a pracownicy Allegro natknęli się na dane Jacka i odpowiednio zareagowali, wysyłając mu e-maila. I już gotowi byliśmy uznać sprawę za niebyłą, gdyby nie to, że Jacek święcie przekonany o tym, że wina nie leży po jego stronie, zaczął szukać w sieci za pomocą Google swojego loginu — unikalnego i stosowanego tylko w serwisie Allegro…. i natknął się na ten wątek, na jednym z forów poświęconych “hackingowi”: Powyższy wątek jest o tyle tajemniczy, że jego tytuł wskazuje na wyciek z pewnego dużego serwisu pocztowego, ale jak widać, lista zawiera e-maile z wielu domen. Nie mamy wątpliwości, że są to dane użytkowników Allegro — co można potwierdzić za pomocą wyszukiwarki Allegro (opcja “znajdź użytkownika“). Jacek zauważa też, że niektóre z 900 e-maili są w stylu “witek_allegro@gmail.com“, co dodatkowo potwierdza, że opublikowana na forum lista dotyczy użytkowników Allegro. Podjęliśmy próbę kontaktu z autorem wątku na “hackerskim” forum — czekamy na odzew. O komentarz wielokrotnie przez ostatnie 3 dni prosiliśmy również Allegro (zarówno e-mail jak i telefon rzecznika milczy). Jeśli to nie infekcja wirusem, to co? Jacek, który zapiera się, że jest świadomym i ostrożnym internautą i że na pewno nie złapał żadnego wirusa, znalazł pewną ciekawą zależność pomiędzy opublikowaną listą “wykradzionych” kont, a pewną aukcją w serwisie Allegro: Ta korelacja wskazuje na to, że atakujący może wiedzieć o jakiejś dziurze w Allegro (w np. API), która pozwala na odczyt haseł uczestników konkretnej aukcji (tego typu dziurę już kiedyś znaleziono w Allegro!) …albo, co naszym zdaniem bardziej prawdopodobne, atakujący zwyczajnie kłamie, że ma hasła do opublikowanych kont. Zauważmy, że dostęp do loginów i e-maili osób z listy ma np. autor powyższej aukcji i może on świadomie (bądź nieświadomie — np. via malware) udostępniać te dane osobom trzecim. Skontaktowaliśmy się więc z autorem aukcji (dane do wiadomości redakcji) i w rozmowie telefonicznej z Niebezpiecznikiem zaprzeczył on jakoby miał jakikolwiek związek z upublicznieniem danych kontrahentów, dodając że Allegro nie kontaktowało się z nim jeszcze w tej sprawie. Twierdzi, że firma hekko.pl, która hostuje jego platformę sprzedażową informowała go niedawno o włamaniu na swoje serwery i że istnieje szansa, że opublikowane na forum dane zostały wyciągnięte z wykradzionej z serwerów hekko.pl bazy [aktualizacja, 20:30: hekko.pl zaprzecza włamaniu, a Allegrowicz po rozmowach z Hekko zmienia swoje stanowisko. Oświadczenia poniżej]. Przy okazji, przejrzeliśmy resztę sprzedawanych przez tego Allegrowicza przedmiotów (kody do serwisów internetowych) i zauważyliśmy, że dziwnie pokrywają się one z tematyką wątków, w których wypowiadała się na “hackerskim” forum osoba, która upubliczniła listę kont z Allegro… Wygląda więc na to, że oprócz danych kontrahentów, włamywacze, którzy rzekomo zaatakowali hekko.pl mogli wyciągnąć z platformy sprzedażowej tego Allegrowicza także część produktów (kody), którymi handlował… Wniosek z powyższej historii: wśród przestępców sprzedających na forach dane do kont z popularnych serwisów zdarzają się oszuści, którzy oferują “konta” mając tylko loginy, a nie hasła (to chyba zgodne z maksymą, że najlepiej jest okraść złodzieja, bo on nie pójdzie na policję…). Z drugiej strony, warto sobie uzmysłowić, że licytując na Allegro wasze dane mogą być przez sprzedawców przetwarzane i umieszczane na różnorakich “platformach sprzedażowych”, hostowanych w różnorakich firmach. Jacek zastanawia się, czy login z Allegro, imię i nazwisko, pełny adres (z kodem pocztowym), numer telefonu i e-mail mogą się komuś do czegoś przydać (w procedurze resetu hasła w Allegro Jacek został poproszony o podanie kodu pocztowego i nazwiska panieńskiego matki). Nie zawsze winne są “wirusy” W świetle powyższych informacji, e-mail przesłany Jackowi przez serwis Allegro, sugerujący że to on ma wirusa jest co najmniej …zaskakujący. Ale i tak brawa dla Allegro za jakąkolwiek reakcję. Wszystkim Allegrowiczom polecamy szybką zmianę hasła do konta. Jeśli chcecie sprawdzić, czy wasze konto znalazło się na opisywanej przez nas liście, wpiszcie w Google swój allegrowy nick i dorzućcie “Password Dump site:net“, np. tak. Aktualizacja 20:30 Damian Gałązka reprezentujący Hekko.pl odpiera zarzuty Allegrowicza i stanowczo zaprzecza, że na serwery firmy nastąpiło jakiekolwiek włamanie. Oto podesłane do redakcji oświadczenie: Przekazaliśmy firmie Hekko.pl dane Allegrowicza, który twierdzi że wyciek informacji o jego kontrahentach to skutek włamania na serwery firmy hostingowej. O wynikach rozmów Allegrowicz- Hekko na pewno Was poinformujemy. Aktualizacja 3.3.2011 8:00 Allegrowicz, na którego aukcjach licytowały osoby obecne na liście, napisał: Allegrowicz dodał również, że: Pan Damian z hekko.pl był uprzejmy podesłać nam ową wiadomość/komunikat, który 23 stycznia 2011 roku był widoczny na koncie w serwisie hostingowym, a do którego w powyższym zdaniu odnosi się Allegrowicz (brak dowodu wynika z faktu, że starsze komunikaty są systematycznie usuwane): 2011-01-23, 18:21 Atak. W dniu dzisiejszym nastąpił dość duży atak na nasze serwery, uniemożliwiło to działanie części sieci. Około godzinę czasu nie działały serwery S2, S3, S8, VPS1. Ostatecznie udało się opanować ataki. Przepraszamy za zaistniałe niedogodności. Allegrowicz najprawdopodobniej na podstawie tego komunikatu wywnioskował, że opisywany atak mógł wiązać się z wyciekiem danych z jego serwera. Pan Damian z hekko.pl uspokaja, że powyższy komunikat dotyczy ataku DDoS (te zdarzają się każdej serwerowni — dop. red.), który w żaden sposób nie przełamał zabezpieczeń serwerów. Pytanie jak zebrano listę loginów i e-maili należących do użytkowników Allegro pozostaje dalej bez opowiedzi. Aktualizacja 3.3.2011, 11:00 Otrzymaliśmy kolejną wiadomość od allegrowicza — wprowadził on do swojej platformy sprzedażowej dodatkowe zabezpieczenie, informujące o próbach logowania z adresu IP innego niż jego własny. Oto podesłany przez niego screenshot e-maila, którego otrzymał w dniu dzisiejszym, a który informuje o nieautoryzowanej próbie połączenia na platformę sprzedażową: Allegrowicz po powyższym wnioskuje, że dane kontrahentów musiały zostać wykradzione poprzez nieautoryzowane zalogowanie się do jego webaplikacji, a nie poprzez włamanie na serwery hekko.pl i przeprasza firmę Hekko za wyrażone przez siebie wcześniej nieprawdziwe opinie. Jednocześnie podkreśla, że w swojej bazie nie przechowuje haseł kontrahentów i wprowadził dodatkowe zabezpieczenia uniemożliwiające logowanie się do platformy sprzedażowej osobom nieupoważnionym. Aktualizacja 3.3.2011, 13:30 No i doczekaliśmy się obszernego oświadczenia pracownika działu PR Allegro, p. Joanny Wagner (wytłuszczenia nasze). Powyższe oświadczenie pozostawiamy bez komentarza, dodając jedynie, że oryginalne oprogramowanie też ma wiele błedów i korzystanie z niego również grozi infekcją. ,Mr. Niebezpieczny