Podczas debaty prezydenckiej (która zapewne cieszy się wysoką oglądalnością) Prezydent Bronisław Komorowski zachęcił telewidzów do odwiedzin serwisu mamprawowiedziec.pl …i nie wyszło to serwisowi na dobre. Zobaczcie Państwo tę stronę… Prezydent powtórzył adres strony przy co najmniej 3 okazjach, ale przestała ona funkcjonować już po pierwszej wzmiance, zwracając najpierw komunikaty błędu sugerujące przeciążenie bazy, a następnie timeout: To jednak nie ewentualne rachunki za pasmo były dla właścicieli problemem. Kiedy strona wróciła do życia po kilku godzinach, ktoś podmienił jej zawartość, nominując na urząd prezydenta niejakiego Szychula. Kim jest Szychul, którego podobizna zawisła na stronie wskazanej przez Prezydenta? Miejmy nadzieję, że nie tym, który zaatakował stronę. Gdyby tak było, bardzo ładnie wskazał policji, kogo powinna odwiedzić. Mogło być gorzej O ile deface do najbardziej finezyjnych nie należał, to warto zauważyć, że mógłby sporo namieszać. W debacie bowiem Prezydent Komorowski odsyłał na tę stronę, aby m.in. rolnicy i górnicy mogli zapoznać się ze sprzecznościami w opiniach Andrzeja Dudy w sprawie dopłat unijnych. Duda rzekomo miał być za ich odebraniem, czego dowodziły jego odpowiedzi w serwisie mamaprawowiedziec.pl, a nie utrzymaniem, jak twierdził podczas debaty. Duda zarzucał Komorowskiemu kłamstwo, twierdząc, że nigdy nie był za odebraniem dopłat. Ponieważ atak na stronę pozwalał zmienić treści na niej prezentowane, atakujący mógłby zmodyfikować wypowiedzi polityków tak, aby “namieszać” w głowach internautom, którzy nie podejrzewaliby, że strona została zaatakowana. Ciężko jednak nie odnieść wrażenia, że z serwisem coś jest nie tak, kiedy na prezydenta startuje niejaki Szychul… Nasuwa się też pytanie, czy administratorzy na pewno usunęli wszystkie skutki ataku? A może wciąż któreś zdanie pozostaje zmodyfikowane, jednak na tyle subtelnie, że choć błędne (podmienione), to mąci w głowach wyborców? Swoją drogą, ciekawe jaką przepustowość miał wygenerowany przez Bronisława Komorowskiego “naturalny” DDoS? I czy autorzy serwisu wiedzieli, że będzie o nich mowa podczas popularnego programu w TV? Gdyby wiedzieli, pewnie i tak nie mieliby czasu, aby przygotować się na nadchodzący ruch w taki sposób, jak zrobiła to redakcja magazynu, który opublikował zdjęcia nagich pośladków Kim Kardashian (SFW). PS. Jako ćwiczenie polecamy przeszukać serwis mamprawowiedziec.pl pod kątem umowy TTIP (tzw. “drugiej ACTA”), odnajdując stanowiska obu kandydatów. Nie tylko zapoznacie się z ich poglądami ważnymi dla przyszłości internetu, ale również zobaczycie, że strona nie jest całkiem “posprzątana” po wczorajszym ataku i gdzieniegdzie można jeszcze spotkać Szychulę. Screenshoty podesłał Piotr i Grzegorz ,vi.curry