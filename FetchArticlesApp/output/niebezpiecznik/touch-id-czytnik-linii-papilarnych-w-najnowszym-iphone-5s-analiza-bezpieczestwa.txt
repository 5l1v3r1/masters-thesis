Objawiony wczoraj światu najnowszy model iPhone 5S posiada wbudowany czytnik linii papilarnych. Czy biometria w telefonie podnosi jego bezpieczeństwo? Czego należy się obawiać jeśli zdecydujemy się na jej aktywowanie? I wreszcie, kto mimo wszystko powinien pozostać przy standardowej blokadzie ekranu? TouchID – co to jest? Przyjrzyjmy się dokładnie, na czym polega podejście Apple do biometrii w iPhone, a następnie przeanalizujmy plusy i minusy nowego rozwiązania. Na początek zobaczmy prezentację TouchID: Części informacji na temat wbudowanego w iPhone czytnika linii papilarnych można było się dowiedzieć już jakiś czas temu, analizując przejęcie firmy AuthenTec przez Apple. Z wczorajszej prezentacji wynika, że Touch ID jest skanerem pojemnościowym i ma skanować nasz naskórek głęboko (z uwzględnieniem tych charakterystycznych cech naszego palca, które nie zostawiają śladów na dotykanych powierzchniach, ponieważ modeluje je w 3D na podstawie analizy przewodności pomiędzy zewnętrzną, nieprzewodzącą częścią naskórka a wewnętrzną, przewodzącą warstwą skóry właściwej). Skaner ma działać z rozdzielczością 500 ppi i w każdym kierunku. Niepokojące są jednak informacje, jakoby czytnik linii papilarnych użyty w iPhone miał mieć ograniczoną żywotność (max. 500 skanowań). NSA będzie teraz miało odciski palców użytkowników iPhone!!11 Takie żarty już się pojawiają… …ale jeśli wierzyć Apple, dane z czytnika linii papilarnych są przechowywane wyłącznie lokalnie na iPhone, w chipie A7 (czyżby pełnił on funkcję czegoś na kształt TPM-u?) w formie zaszyfrowanej i nigdy nie są udostępniane aplikacjom zainstalowanym na telefonie oraz przede wszystkim — nie są wysyłane do chmury. Zakupy w AppStore potwierdzane odciskiem zapewne będą realizowane przez klucz z Keychaina, do którego odcisk będzie odblokowywał dostęp (znów więc, to nie odcisk wędruje do sieci). W świetle powyższego, sugestie niektórych serwisów internetowych, że różne firmy tylko czekają aby zebrać dane biometryczne z iPhone’ów, wydają się być całkowicie bezzasadne. Zwłaszcza w kontekście NSA — które przecież ma dostęp do danych biometrycznych Amerykanów innymi kanałami… Plusy biometrii w iPhone Największym plusem jest prostota uwierzytelniania przez “dotknięcie”. Apple ujawniło, że prawie połowa użytkowników iPhonów w ogóle nie aktywowała blokady ekranu nawet pod jej najprostszą postacią, czyli 4-cyfrowym PIN-em (!!!). Swoją drogą ciekawe jaki odsetek korzystał z hasła alfanumerycznego — mam nadzieję, że nie tylko ja… Miejmy zatem nadzieję, że teraz transparentna w użyci biometria w nowym iPhone 5S przekona wszystkich do blokowania ekranu swojego telefonu. To ważne. Moim zdaniem wciąż niewiele osób zdaje sobie sprawę z tego, że telefon, który wszędzie ze sobą zabierają, to w dzisiejszych tak naprawdę mały komputer — przechowuje tak samo ważne i wrażliwe dane na nasz temat (maile, kontakty, zdjęcia), z tym, że z telefonu mogą one łatwiej “wyciec” niż z komputera stacjonarnego. Telefon jest bowiem z natury łatwiejszy do zgubienia (np. w taksówce po imprezie) i na pewno częściej pozostawiany bez nadzoru. Dlatego właśnie brak blokady ekranu jest mocno ryzykowny — daje złodziejowi wgląd w każde konto, które założyliśmy w internecie oraz pozwala na kradzieży naszej tożsamości, pomijając już zupełnie możliwość wykonywania połączeń na nasz koszt (przynajmniej do momentu zablokowania karty SIM). Szczytem nieodpowiedzialności jest brak reakcji na kradzież telefonu — np. zmiany haseł do swoich kont. Blog Life of a stranger who stole my phone świetnie to ilustruje — właściciel zgubił telefon, który nie miał aktywnej blokady ekranu już jakiś czas temu, ale po dziś dzień nie zmienił danych dostępowych do swojego konta Apple, dzięki czemu może podglądać złodzieja. Ciężko ocenić, kto jest bardziej szalony (albo głupi) — złodziej, korzystający z ukradzionego telefonu bez jego wcześniejszego “wyczyszczenia”, czy właściciel, który świadomie pozwala obcej osobie na dostęp do własnych danych? Najnowsze zabezpieczenie iPhone’a na pewno świetnie sprawdzi się więc w najpopularniejszej sytuacji — zgubienia lub kradzieży telefonu. Niestety nie sprawdzi się w innych scenariuszach “ataków” — tu kolejny raz potwierdza się stare porzekadło dotyczące zabezpieczeń, że wygoda ich użycia nie zawsze idzie w parze z ich siłą… Minusy biometrii w iPhone Wpadek na polu biometrii jest sporo. Czytniki linii papilarnych dało się oszukiwać przez tak trywialne triki jak przyłożenie zwykłej fotografii po odrobinę trudniejsze wykonanie odlewu kciuka w żelatynie — omijanie zabezpieczeń czytników linii papilarnych opisywaliśmy w szczegółach już 3 lata temu. W przypadku iPhone’a problem w zasadzie jest jeden — biometria, mimo, że wygodniejsza niż blokada hasłem, nie jest od hasła bardziej bezpieczna (a już na pewno nie jest “idealnym hasłem” jak twierdzi Apple). *** Nieświadome uwierzytelnienie Przypomnijmy sobie to co spotkało Davida Mirandę, partnera dziennikarza, który rozpętał Snowden-gate. Na granicy z Wielką Brytanią zatrzymali go pogranicznicy i zabrali sprzęt elektroniczny. Gdyby Miranda korzystał z iPhone 5S, wystarczyłoby go odurzyć (lub mniej finezyjnie: po prostu walnąć w głowę), a następnie podłożyć pod jego palec iPhone’a — click! — pogranicznicy mają dostęp do telefonu (a co za tym idzie, zapewne i do skrzynki pocztowej oraz innych aplikacji — bo SMS-y to zapewne od dawna mu czytali ;) Jak widać, wcale nie musimy odcinać palca ofierze. Częściowym rozwiązaniem tego nieświadomego wykorzystania naszego palca może być podejście zaproponowane przez Macieja Burdę — różne akcje przypisane różnym palcom. Atakujący podstawi nie ten z naszych palców, który powinien, i urządzenie zaczyna kasować dane. Przewaga korzystania z tradycyjnego hasła do blokowania ekranu jest na przykładzie Davida Mirandy doskonale widoczna — hasła nie można nieświadomie ujawnić. Bo świadomie ujawnić można, a w Wielkiej Brytanii czasami nawet trzeba… Istnieje tam bowiem prawo, które przy sprzeciwie podania hasła wyśle nas do więzienia na 2 lata… Dodatkowo, istnieje pięknie zilustrowana przez xkcd kryptoanaliza gumowej pałki: *** Stały wyciek linii papilarnych Po pierwsze, minusem biometrii przez odcisk palca jest to, że odcisk palca zostawiamy na każdej rzeczy, której dotykamy, a jego zdjęcie wcale nie jest trudne. Apple jednak zapewnia, że ich czytnik skanuje takie cechy palca (na głębszych warstwach skóry), które nie są ujawniane przez odcisk na powierzchniach dotykanych przedmiotów. Po drugie, należy mieć świadomość, że jeśli nasz odcisk palca wycieknie (a sami “wyciekamy” go np. aplikując po wizę do USA lub wyrabiając sobie nowy paszport w Polsce), to ciężko nam będzie go zmienić (w przeciwieństwie do hasła) Żeby być fair, trzeba nadmienić, że standardowym hasłem też wiąże się pewien minus — można je podejrzeć …zwłaszcza na terenie Wielkiej Brytanii, która słynie monitoringu CCTV (jedna kamera przypada tam na 11 mieszkańców). Należy więc zastanowić się, czy odblokowywanie telefonu w terminalu na lotnisku to dobry pomysł… Moim zdaniem jednak łatwiej jest mimo wszystko odblokować telefon “bezpiecznie” tj. chowając się przed CCTV (np. pod koszulą) niż pamiętać o tym, aby wycierać każdy dotknięty przedmiot ;) *** Oparzyłem się, nie mogę odblokować telefonu! Hasło można zapomnieć… a linie papilarne stracić, np. na skutek poważnego poparzenia. Pytanie, czy z poparzonymi rękami dalej będziemy w ogóle mieli ochotę na korzystanie z telefonu dotykowego… Przewaga hasła w przypadku tego scenariusza jest taka, że, o ile mieliśmy je gdzieś zbackupowane, to możemy je odtworzyć. Z liniami papilarnymi tak łatwo nie będzie, ale miejmy nadzieję, że Apple umożliwi “failback” do alfanumerycznego hasła w przypadku n niepoprawnych prób uwierzytelnienia odciskiem palca. [AKTUALIZACJA] W WSJ możemy przeczytać oświadczenie Apple, w którym firma twierdzi, że wszyscy, którzy będą chcieli aktywować Touch ID muszą aktywować passcode jako “backup”. Tylko wpisanie passcode’a (a nie odcisk palca) będzie w stanie odblokować telefon po reboocie lub po 48 godzinach bycia zablokowanym. Jednocześnie, na jaw wyszło, że czytnik nie radzi sobie zbyt dobrze z …potem. Cieszę sie z biometrii w iPhone Koniec końców, uważam że biometria w iPhone to dobry pomysł. Pomoże w prosty sposób podnieść bezpieczeństwo mas i — jeśli masy będą jej używały (a powinny, bo “transparentna”) to wyeliminuje najpopularniejsze ryzyka (kradzież/zguba telefonu — oczywiście do momentu, kiedy ktoś nie opracuje prostej metody zdjęcia naszego odcisku palca …ze skradzionego nam telefonu, a następnie wykorzystania go do stworzenia modelu, który oszuka iPhone’owy czytnik ;) Użytkownikom, którzy na telefonie mają jednak wrażliwe dane i boją się konfrontacji z służbami (albo innym nieprzypadkowym złodziejaszkiem) polecam jednak pozostać przy starej blokadzie ekranu z alfanumerycznym hasłem i włączoną opcją kasowania pamięci telefonu bo 10 błędnych próbach podania hasła… (mam też cicha nadzieję, że będzie można wykorzystać czytnik linii papilarnych w iPhone razem z blokadą na hasło, tak, aby ekran blokady pojawiał się tylko po uwierzytelnieniu poprawnym odciskiem palca). P.S. Niezależnie od tego, czy do odblokowania ekranu korzystamy ze skomplikowanego hasła, 4-cyfrowego PIN-u, czy też odcisku palca, to i tak czasem, na skutek błędu, blokadę ekranu można łatwo obejść na kilka sposobów — i to nie tylko w iPhone, ale także w Androidzie i innych telefonach… ,Piotr Konieczny