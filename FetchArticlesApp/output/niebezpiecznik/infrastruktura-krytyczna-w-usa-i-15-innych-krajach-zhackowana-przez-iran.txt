Żyjemy w takich czasach, że bez komputerów ciężko o cokolwiek. Jeśli komuś przestanie działać Facebook, albo system do zliczania głosów w wyborach, tragedii nie ma, ludzie są smutniejsi, ale żyją dalej… Jeśli jednak przestanie działać system komputerowy obsługujący magistrale gazową lub wojskowe systemy obronne, kłopoty mogą być niemałe. Operacja Cleaver Jak informuje raport firmy Cylance, od ponad 2 lat proirańscy hackerzy penetrowali sieci komputerowe o krytycznym dla (wielu) państw znaczeniu. Wśród ofiar na liście są USA (10 celów), Izrael (4 cele), Pakistan (5 celów), oraz Wielka Brytania, Francja i Niemcy. Konkretne cele to zarówno klasyczne sieci komputerowe jak i systemy SCADA; włamano się m.in. do amerykańskiej linii lotniczej, lotniska, szpitali, operatorów telekomunikacyjnych, fabryk chemicznych, producenta gazu, producenta samochodów oraz kilku instalacji wojskowych, w tym także do intranetu Navy Marine Corps Intranet (NMCI). Jak się włamywano? Co ciekawe jednak, wejście do systemów miały zapewniać …błędy SQL injections. Mając kontrolę nad serwerem bazodanowym, atakujący korzystali ze znanych podatności typu, stare i wysłużone MS08-067 (dlatego patchowanie wewnętrznych systemów jest ważne) i instalowali swoje narzędzia które ułatwiały atak, wykradając m.in. certyfikaty służące do podpisywania złośliwego oprogramowania, które potem traktowane było jako zaufane. W spenetrowanych sieciach włamywacze przejmowali maszyny działające na każdej warstwie modelu ISO/OSI; kontrolery domeny, routery i switche, a także bramki VPN. Jak informują badacze z Cylance, w niektórych celach włamywacze mieli pełną kontrolę nad siecią i całym procesem produkcyjnym danego obiektu (łącznie z firmowymi dostępami do zewnętrznych systemów takich jak konta PayPalowe czy rejestratorzy domen). W przeciwieństwie do kampanii typu Stuxnet, brak śladów korzystania z 0day’ów… ale grupa i tak wykradła, wedle szacunków badaczy, ok. 8 gigabajtów danych (80 000 plików). Kto stoi za atakami? Wszystkie ślady prowadzą do Iranu. Stamtąd następują ataki i tam hostowane są serwery na które wykradane są dane. Badacze uważają, że działania wpisujące się w schemat operacji to odwet za ataki na Iran Stuxnetem… Irańscy wojskowi, cytowani przez agencje Reutersa, oczywiście zaprzeczają, jakoby kraj stał za opisywanymi powyżej atakami. Po więcej szczegółów odsyłamy was do, widowiskowego w swojej formie (podatności mają już nie tylko logotypy ale i wideo!), raportu Cylance. Kiedy pominiecie marketing bullshit i hashtagi (czytać od strony 18 do 64), zauważycie, że analiza jest całkiem solidna …i ciekawa. Bonusem jest 150 IOC (wskaźników włamań), które można zaaplikować w swoich sieciach w celu wykrycia, czy były one objęte podobnymi do opisywanych w raporcie działaniami lub zainfekowane używanym przez włamywaczy oprogramowaniem.. ,vi.curry