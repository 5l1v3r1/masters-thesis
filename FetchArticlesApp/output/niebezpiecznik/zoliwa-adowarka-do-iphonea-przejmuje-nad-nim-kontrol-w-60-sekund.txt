Opublikowano opisy prelekcji z nadchodzącej konferencji BlackHat. Jeden z nich już przebił się do mainstreamu i wzbudza niezdrową sensację — chodzi o “ładowarkę” potrafiącą infekować urządzenia Apple złośliwym kodem. TL;DR: Znaleziono nowy exploit 0day na iOS, wektorem ataku jest port Dock connectora. Żadna magia i żadna ładowarka Ponieważ urządzenia z iOS ładuje się przez ten sam port, który służy do przesyłania danych (synchronizacji z komputerem), nie ma absolutnie niczego spektakularnego w tym, że jeśli podłączymy do naszego iPhone’a albo iPada jakieś urządzenie, to może ono komunikować się z naszym telefonem, a w szczególności zrobić mu kuku — lub jak to piszą w mainstreamie — “zhackować”. Exploit na system iOS to przecież żadna nowość (wie o tym każdy, kto choć raz wykonał jailbreak swojego iPhone’a)! Kiedy już dotrze do nas, że nie chodzi o “wgrywanie wirusów” na iPhone’a przez wtyczkę podłączoną bezpośrednio do gniazdka 220V, warto zastanowić się co znajduje się “na kablu” pomiędzy iPhonem a gniazdkiem? I tu czar “magicznego hackowania prądem przez ładowarkę” pryska po raz drugi — urządzenie wykorzystane przez badaczy do infekcji iOS jest kilka razy większe od ładowarki (a to znaczy, że ciężko będzie je ukryć przed ofiarą). Badacze skorzystali z Beagle Bone, czyli komputera z Linuksem wielkości karty kredytowej (jeśli BeagleBone nic Wam nie mówi, to może kojrzycie podobne rozwiązanie o nazwie Raspberry Pi?). Jakie dokładnie oprogramowanie (exploit) znajduje się na BeagleBone — o tym dowiemy się dopiero na BlackHacie. Już teraz jednak wiadomo, że urządzenie jest w stanie w ciągu minuty wykonać na telefonie nieautoryzowany kod, a do przeprowadzenia ataku nie jest wymagana jakakolwiek interakcja z użytkownikiem. Problem dotyczy najnowszego iOS-a (nie ma znaczenia, czy został zjailbreakowany czy nie). Z tego powodu wszystkim posiadaczom gadżetów od Apple radzimy zwracać uwagę na to co wtykają w swoje jabłuszka ;-) ,vi.curry