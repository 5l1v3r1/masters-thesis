W Sylwestra Facebook uruchomił specjalną usługę o nazwie “Midnight Delivery”, która umożliwiała wysłanie noworocznych życzeń do znajomych punktualnie o północy z 31 grudnia 2012 na 1 stycznia 2013. Niestety, szybko okazało się, że Facebook popełnił podstawowy błąd bezpieczeństwa i życzenia mógł przeczytać nie tylko ich odbiorca, ale także każdy inny internauta. Żenujący błąd Facebooka Po stworzeniu w serwisie Midnight Delivery wiadomości do znajomego, otrzymywało się następujący URL potwierdzeniem: http://www.facebookstories.com/midnightdelivery/confirmation?id=76188 …i — choć ciężko w to uwierzyć — żeby odczytać życzenia innych osób, wystarczyło zmienić wartość parametru id na kolejny numer. Odkrywca błędu (a raczej osoba, która jako pierwsza opisała lukę na swojej stronie) twierdzi, że większość życzeń to małowartościowe dane, ale część z nich zawierała zdjęcia: Podgląd cudzych wiadomości to jedno — ale możliwość ich swobodnego kasowania to kolejny problem Facebookowej usługi Midnight Delivery. Okazuje się, że każda wiadomość posiadała przycisk pozwalający usunąć życzenia (o ile w strefie czasowej odbiorcy nie nastąpiła jeszcze północ i życzenia nie zostały mu przesłane). O błędzie poinformowano o 4 nad ranem, potem usługa przesyłania życzeń przestała być dostępna, a o 14:00 serwis zmartwychwstał. Tym razem poprawiony. Nie mamy pojęcia, jakim cudem tak podstawowy błąd bezpieczeństwa został przez Facebookowych testerów przepuszczony na produkcję — jedyne wytłumaczenie jest takie, że programiści pracujący w Facebooku zaczęli świętować Nowy Rok dzień wcześniej i usługę Midnight Delivery pisali na mocnym kacu… Niezależnie od tego, czy ufacie w zdolności programistyczne i nieomylność pracowników Facebooka czy nie, powinniście wszystkie przesyłane przez internet wiadomości lub zdjęcia traktować jako dane, które potencjalnie kiedyś może zobaczyć ktoś poza ich odbiorcą. Ten sam błąd, poważniejsze konsekwencje Ten sam błąd, tj. wykorzystanie globalnego identyfikatora i brak kontroli dostępu do funkcji przytrafił się także Citibankowi. W jego przypadku błąd umożliwił włamywaczom kradzież 200 000 kart kredytowych… ,igH