AirHopper to technika, która pozwala wykradać dane z komputerów znajdujących się w izolowanych sieciach (albo w ogóle niepodpiętych do sieci komputerowych). Do jej użycia wystarczy telefon komórkowy… AirHopper AirHoppera stworzyli studenci z izraelskiego uniwersytetu Ben Gurion. Po zainfekowaniu docelowej maszyny AirHopper wpływa na działanie kart graficznych tak, aby generowały swoją pracą odpowiednio silne fale radiowe, które będą mogły zostać podjęte przez odbiornik (np. wbudowany w telefon komórkowy). Scenariusz Ataku AirHopperem można więc uprościć do: 0. Infekcji “odizolowanego” komputera AirHopperem 1. Zebrania i zakodowania danych 2. Przesyłu danych poprzez modulację fal radiowych generowanych przez wpływanie na pracę karty graficznej 3. Odbiór fal radiowych np. poprzez wbudowane w telefon komórkowy radio. Oto pokaz AirHoppera w praktyce: Technika znana od dawna… Zjawisko tzw. ulotu elektromagnetycznego z urządzeń elektronicznych nie jest bynajmniej nowym zagadnieniem. “Promieniuje” wszystko od kabli sieciowych przez monitory i wewnętrzne układy (stąd też m.in. konieczność posiadania zabezpieczeń klasy TEMPEST np. w kancelariach tajnych). Kodowanie wykradzionych danych także nie należy do nowatorskich. Badacze po prostu przypisali odpowiednie częstotliwości każdemu z popularnych znaków (np. klawiszy alfanumerycznych). Najtrudniejsze w tego typu atakach jest …samo zainfekowanie odciętej od sieci maszyny. Wszak trzeba uzyskać do niej dostęp. Zazwyczaj wektorem ataku jest port USB (dlatego warto na tzw. “bezpiecznych” stacjach roboczych przeprowadzić odpowiednio paranoiczny hardening, z odcięciem kabli do portów USB, mikrofonu i głośnika włącznie). Jeśli jednak infekcja się powiedzie, korzystający z AirHoppera mają duża przewagę nad innymi “szpiegami” — nie muszą drugi raz uzyskiwać dostępu fizycznego do zainfekowanego, odciętego od świata komputera. Komputer dane zamieni na fale radiowe i prześle je samodzielnie. To ułatwienie nie jest jednak idealne, fale tak czy inaczej trzeba odebrać, a badacze informują, że granica z której potrafili odczytać informacje to zaledwie 7 metrów. Atakujący musi więc albo znaleźć się dość blisko atakowanego komputera, albo — co podnosi trudność ataku — dodatkowo zainfekować telefon komórkowy któregoś z pracowników (operatorów) atakowanego komputera. Alternatywnym rozwiązaniem odległości ma być ponoć użycie drona z silniejszym niż telefon komórkowy odbiornikiem… Jest jeszcze jeden mankament. AirHopper potrafi wykradać dane z prędkością jedynie 60 bajtów na sekundę — lepiej więc sprawdza się w roli keyloggera niż wykradacza danych (kradzież 5MB pliku zajęłaby 15 godzin…). Więcej o AirHopperze można przeczytać w whitepaperze badaczy. Gdzieś już to widzieliśmy… W ujawnionym w zeszłym roku katalogu “ANT”, czyli zabawek od NSA można było znaleźć bardzo podobnoe do AirHoppera rozwiązanie o nazwie Cottonmouth. Ten hardware’owy implant przypominał wtyczkę USB ale dodatkowo zawierał odpowiedni nadajnik, który mógł komunikować się ze szpiegami na odległość nawet 12 kilometrów. Był jednak odpowiednio droższy — NSA odsprzedawała go za ok. milion dolarów (w paczkach po 50 sztuk). Jak NSA rozwiązywała problem związany z koniecznością fizycznego dostępu do odseparowanej maszyny w celu instalacji implantu? Nie rozwiązywała — po prostu nie dopuszczała do jego stworzenia. Zamawiany przez dany ośrodek sprzęt był przechwytywany na trasie od producenta do ośrodka, rozpakowywany, a implanty wlutowywano bezpośrednio np. w płytę główną. Potem wszystko ładnie pakowano i wysyłano do miejsca docelowego. To teraz zastanówcie się, jaką ostatnio elektronikę zamawialiście — i skąd… ,igH