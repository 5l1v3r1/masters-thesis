Niezidentyfikowana grupa twierdzi, że ukradła formularz oświadczenia podatkowego złożonego przez Mitta Romney’a, kandydata na prezydenta USA. Złodzieje chcą miliona dolarów w zamian za nieujawnianie wykradzionych (ponoć kontrowersyjnych) danych. Deklaracja podatkowa Mitta Romney’a Jak można przeczytać na Pastebin, formularz z deklaracją podatkową kandydata na prezydenta Mitta Romney’a został rzekomo wykradziony już 25 sierpnia. Włamywacze mieli uzyskać dostęp do 3 piętra biura Pricewaterhouse Coopers (sugerują, że umożliwił im to jeden z pracowników). Z piętra trzeciego, udali się następnie na piętro drugie, gdzie przyczaili się, a w nocy weszli do pokoju 260 i skopiowali wszystkie deklaracje podatkowe Mitta Romney’a. Aby uwiarygodnić włamanie i kradzież danych, złodzieje przesłali kopię wykradzionych dokumentów do biura PWC oraz biura Partii Demokratycznej. Grupa zapowiada, że ujawni te dane 28 września 2012r. Milion dolarów okupu Pierwszy z listów na Pastebin (tak, tak, są dwa!) nie wspomina o okupie — ten wątek pojawia się dopiero w drugim liście, w którym złodzieje wyjaśniają dodatkowo, że dane skopiowali z sieciowego serwera plików PwC. Złodzieje dodają również, że zaszyfrowane kopie deklaracji Romney’a wysłali do największych koncernów medialnych, ujawniając, że to w dokumentach sprzed 2010 roku mają znajdować się najbardziej interesujące informacje. W zamian za nieujawnianie klucza deszyfrującego, złodzieje żądają 1 miliona dolarów. W Bitcoinach. I podają nawet swój adres: 1HeF89wMjC48bWNgWvVo7Wu3RaLW8XVsE8. Romney nie zapłaci, prasa się dowie. Ale jest pewien kurczek. Złodzieje poinformowali, że jeśli ktoś chce ujawnienia tych dokumentów przed 28 września, to również powinien przelać kwotę miliona dolarów w bitcoinach, z tym, że na inny adres: 12AP6iCwRNFQqKLStH3A4b4hw3SL6RaNgB. U.S. Secret Service już przygląda się sprawie, a PwC twierdzi, że nie znajduje żadnych śladów włamania. Tymczasem zarówno partia Demokratów jak i Republikanów otrzymała paczki z listem i dyskiem USB — twierdzą jednak, że nie sprawdzali co się na nich znajduje i przekazali je służbom specjalnym. Miejmy nadzieję, że dzisiejsze włamanie na giełdę Bitcoinów, z której zniknęły bitcoiny warte 250 000 USD to nie sprawka administracji Mitta Romney’a, przygotowującej się do zapłaty okupu ;) PS. Treść postów na Pastebine jest wyraźnie dojrzalsza niż komunikaty od tzw. Anonimowych. Albo ktoś wspiął się na wyższy poziom trollingu, albo ta kradzież to prawda :-) ,igH