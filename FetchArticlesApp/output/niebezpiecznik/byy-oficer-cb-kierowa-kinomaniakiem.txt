Policja ustaliła, że za serwisem kinomaniak.tv, udostępniającym filmy i seriale w internecie (rzecz jasna, bez stosownych praw do dystrybucji) przynoszącym swoim właścicielom dochody rzędu 300 000 PLN miesięcznie stoi …51-letni Ryszard B., były naczelnik wydziału zwalczania korupcji i przestępczości gospodarczej. Jak ustalili policjanci z Zespołu Wsparcia Zwalczania Cyberprzestępczości KWP w Olsztynie, Ryszard B. swój biznes prowadził razem z synem i kilkoma innymi osobami. Pieniądze z abonamentów (od 2,46 PLN za dzienny dostęp) przechowywali na kontach w krajach, z którymi Polska nie posiada podpisanych umów o współpracy, m.in. Karaibach, Hong Kongu i Seszelach (czyżby właśnie do tego przydała się wiedza z organów ścigania?). Jak informuje policja, straty (zapewne z tytułu opłat licencyjnych) wyszacowano na 26 milionów złotych. Prokuratura postawiła zarzuty 4 osobom, za składanie fałszywych zeznań, uczynienie z nielegalnego rozpowszechniania utworów audiowizualnych stałego źródła dochodu oraz pranie brudnych pieniędzy grozi im kara do 8 lat pozbawienia wolności. Jedna z osób została tymczasowo aresztowana. Co prawda policjanci już raz oświadczyli, że pobieranie filmów z internetu nie jest nielegalne i nie grozi za to odpowiedzialność karna — ale byli oni z Podlasia, a tu, jak widać, były oficer CBŚ z Olsztyna poszedł krok dalej… Co ciekawe, Ryszard B. był współzałożycielem Polskiego Stowarzyszenia Licencjonowanych Detektywów …a mimo to nie udało mu się pozostać w ukryciu. Co do “piractwa” i tego co można a czego nie można legalnie ściągać z sieci (oraz co za to grozi), to polecamy nasz artykuł z cyklu Poniedziałek z Prawnikiem, który poświęciliśmy właśnie temu co można a czego nie można (legalnie) ściągać z internetu. PS. A następca serwisu, pluje hasłem roota na głównej… Tego typu błąd (tzn. brak parsowania PHP) ujawnił się też kiedyś na serwerach Onetu. ,igH