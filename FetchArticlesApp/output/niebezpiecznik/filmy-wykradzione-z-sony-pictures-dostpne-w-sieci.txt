W sieci pojawiło się 5 filmów wyprodukowanych przez Sony Pictures — problem w tym, że nie rozpoczęto jeszcze ich oficjalnej dystrybucji i nie grano ich w kinach. Wszystko wskazuje więc na to, że publikacja tych materiałów to sprawka włamywacza, który — tak jak obiecał tydzień temu — będzie ujawniać “sekrety” wykradzione z serwerów Sony Pictures… Sony Pictures dalej nie podniosło się po włamaniu Jak zapewne pamiętacie, Sony Pictures w poprzednim tygodniu zaliczyło olbrzymią wpadkę. Ktoś zablokował komputery pracownikom w każdym z oddziałów firmy i wyświetlił na nich żądanie okupu. Sony Pictures najwyraźniej nie spełniło żądań włamywaczy, bo tuż przed weekendem ktoś umieścił w internecie 5 filmów: Fury (wersja DVD nie była dostępna) Annie, (dystrybucja dopiero od 19 grudnia) Mr. Turner, Still Alice, To Write Love on Her Arms Internauci, którzy już zapoznali się z warezem (a przez weekend Fury pobrano ponad 1,5 mln razy…) żartują, że wyciek tych filmów to żadna strata dla Sony Pictures. “Większości z tych filmów nie obejrzeliby nawet, gdyby Sony Pictures chciał im za to zapłacić” — informują w komentarzach pod torrentami. Zhackowali Sony Pictures za dyskryminację rasową? Atakujący, czyli grupa #GOP, w liście do redaktorów The Verge napisała, że powodem włamania było “utarcie nosa Sony Pictures”, które wspiera dyskryminację rasową… Ale w piątek pojawiły się inne hipotezy co do powodów ataku… Powodem włamania prześmiewczy film o przywódcy Północnej Korei? Jedna z hipotez głosi, że za włamaniem może stać Korea Północna. Kraj ten już wcześniej — w liście do sekretarza Narodów Zjednoczonych — ostrzegał Sony Pictures, że produkcja filmu “The Interview” nie jest dobrym pomysłem, gdyż jego fabuła podżega do terroryzmu i “jest aktem wojny”. The Interview (premiera 25 grudnia) to komedia, w której agenci CIA chcą dokonać zamachu na lidera Korei Północnej, Kim Jong Una. W tym celu rekrutują dziennikarzy, którym udało się zdobyć zgodę na wywiad z Kimem. Sony Pictures wciąż nie komentuje sprawy. E-maile wysyłane do jej pracowników są odbijane przez serwer pocztowy z komunikatem który …prosi o kontakt telefoniczny z racji “problemów”. Firma potwierdziła jednak, że zaprosiła specjalistów z Mandianta, którzy mają pomóc w analizie incydentu. ,vi.curry