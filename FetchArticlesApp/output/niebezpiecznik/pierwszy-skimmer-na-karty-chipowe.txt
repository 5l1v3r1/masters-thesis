Chip na karcie płatniczej, w przeciwieństwie do paska magnetycznego, jest uważany za tzw. bezpieczny element. Dzięki dodatkowym zabezpieczeniom i wykorzystaniu kryptografii asymetrycznej, nie da się skopiować przechowywanych w nim danych czyli podrobić (czyt. zduplikować) karty. Niestety, to nie jest już aktualne stwierdzenie — przestępcy właśnie wpadli na pomysł jak obejść zabezpieczenia chipa. Shimmer — skimmer na karty chipowe Pewnie każdy z was słyszał o skimmerach, czyli tzw. nakładkach na bankomaty, które odczytują pasek magnetyczny karty a towarzysząca im kamera lub zmodyfikowana klawiatura nagrywa wprowadzany przez ofiarę PIN. Poznajcie więc następcę klasycznego skimmera — oto shimmer, czyli skimmer odczytujący dane z chipa na karcie płatniczej. Shimmer jest umieszczany we wlocie na karte, tak, aby po jej włożeniu pośredniczył w transakcji pomiędzy prawdziwym chipem, a czytnikiem chipa wbudowanym w bankomat. Krótko mówiąc, shimmer robi atak Man in the Middle na kartę i może podsłuchiwać wymieniane pomiędzy kartą a bankomatem komunikaty. Egzemplarz widoczny na zdjęciach powyżej odkryła w Meksyku w bankomacie Diebold Opteva 520 firma Damage Control S.A. Brak jednak póki co szczegółów dotyczących tego co przestępcy robią z danymi pozyskanymi w trakcie transakcji kartą chipową w bankomacie (oraz jakie faktycznie dane są przechwytywane). Jest to o tyle interesujące, że chip zawiera klucz prywatny, którego nigdy nie przesyła (klucz nie opuszcza chipa). Shimmer nie może go więc pozyskać — a bez tego nie da się wykonać pełnego klona karty chipowej. Być może przestępcy wykradają pewne wartości zapisane na chipie (np. iCVV), które podczas transakcji bankomatowej nie są wykorzystywane, ale które można wykorzystać ponownie do uwierzytelnienia transakcji terminalu płatniczym (zupełnie jak przy atakach na karty zbliżeniowe)? W każdym razie, jak pokazuje aktywność przestępców na podziemnych forach, fałszowanie karty z chipem, jest do pewnego stopnia możliwe… Fałszowanie karty z chipem możliwe (do pewnego stopnia) Już kilka tygodni temu firma Inteller opublikowała obszerny wpis sugerujący, że przestępcy znają już metody “fałszowania” kart z chipem. Przestępcy udostępniali w tym celu specjalne oprogramowanie: Trik polegający na wgraniu danych z wykradzionego wcześniej paska magnetycznego na chipa dotyczył jednak tylko i wyłącznie transakcji przeprowadzanych w trybie offline i kart w standardzie SDA (Static Data Authentication). Tak sprzyjającą konfigurację terminala i karty spotkać można jednak jedynie w małorozwiniętych krajach, co sprawia, że atak nie jest dość praktyczny. Chip & Pin i tak nie zmniejszał fraudów Na koniec przedstawiamy ciekawy wykres, który pokazuje jaki wpływ na liczbę fraudów danego typu miało wprowadzenie kart Chip & Pin w Wielkiej Brytanii Jak widać, po wprowadzeniu kart z chipem, wzrosła liczba oszustw z wykorzystaniem transakcji w trybie “card-not-present”, czyli internetowych i telefonicznych. Innym sposobem było korzystanie ze skradzionych kart z chipem za granicą, w kraju w którym karty chipowe nie były oficjalnie wykorzystywane (np. USA). Dokonując transakcji w takim kraju, karta była uwierzytelniana po pasku magnetycznym i podpisie. Przestępca nie musiał więc znać PIN-u do skradzionej karty aby wyprowadzić z niej środki. Przypomnijmy też, że karty chipowe można było wykorzystać do oszustwa także na skutek ciekawych błędów w bankomatach oraz wymuszajac zmianę trybu uwierzytelnienia karty z PIN-u na podpis za pomocą specjalnej “przelotki”. ,igH