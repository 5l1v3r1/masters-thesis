GIODO po raz kolejny informuje na co zwrócić uwagę przygotowując się do i przebywając na wakacjach. Szereg przydatnych informacji dotyczących tego jak dbać o swoją tożsamość i dane w trakcie letniego urlopu znajdziecie na specjalnej stronie internetowej. Poniżej rozwijamy te wskazówki GIODO, które bezpośrednio dotyczą bezpieczeństwa internetowego. Uwaga! Druga część artykułu GIODO (wypunktowana lista) zawiera odnośniki, niestety niezbyt wyróżnione, przez co większość z Was może ich nie zauważyć — ale one tam są i warto w nie kliknąć :-) Podawanie danych w serwisie społecznościowym dotyczących tego kiedy nie ma nas w domu O tym problemie pisaliśmy w artykule Proszę, obrabuj mnie!, opisującym specjalny serwis, który śledzi publiczne wpisy internautów i wskazuje złodziejom, kogo nie ma w domu (i kto jest łatwym łupem). Jeśli już musicie się podzielić informacją gdzie spędzacie wakacje, spróbujcie ograniczyć zasięg wiadomości do grupy znajomych — niektóre z serwisów społecznościowych (Facebook, Google Plus) pozwalają na “limitowanie” zasięgu wpisu (co prawda przed PRISM-em was to i tak nie ochroni… :) A jeśli wykorzystywany przez Was serwis społecznościowy tego nie wspiera, no cóż… upewnijcie się, że macie lepsze zamki w drzwiach niż te, a waszego sejfu nie da się otworzyć w ten sposób. Pamiętajcie także o zaparkowaniu swojego passacika w tedeiku na parkingu strzeżonym — bo Pan Jarosław też jeździ na wakacje … ale w poszukiwaniu nowych aut do “wzięcia”. Bonus: Przebywając w hotelu, pamiętajcie że na są sposoby na otwarcie drzwi na łańcuchu, a niektóre z nich wymagają użycia tylko i wyłącznie …ręcznika (np. plażowego). Płacić zbliżeniowo, czy nie? O problemach “zbliżeniówek” pisaliśmy wiele. Niektóre z ataków działają tylko na pewne typy kart (niekoniecznie wydawanych przez polskie banki) ale ten — atak przedłużenia terminala — działa na wszystkie karty zbliżeniowe. Co prawda organizacje płatnicze twierdzą, że atak ten mocno ograniczają opóźnienia w transakcjach (rzekomo wszystkie terminale używane w Polsce mają dość niskie timeouty) — pozostaje więc liczyć na to, że sieci telefonii komórkowej dalej będą zapewniały tak powolne przesyłanie danych jak obecnie ;-) Płacąc kartą zagranicą, bank wie, że jesteś zagranicą. Część z was zapewne szepnie “ big dataprzypadek?” kiedy pierwszego dnia po dotarciu do hotelu odbierzecie e-maila od banku w sprawie ubezpieczenia podróżnego… Jak zabezpieczać komputer, telefon przed kradzieżą i zgubą (oraz w konsekwencji przejęciem danych)? Jeśli chodzi o bezpieczeństwo danych na zgubionym sprzęcie, jedyne rozwiązanie to szyfrowanie całego dysku twardego urządzenia (nie tylko poszczególnych katalogów) np. darmowym Truecryptem — pamiętajcie tylko, że na TrueCrypta sposób zna złośliwa pokojówka — a więc poczyńcie odpowiednie kroki, aby zabezpieczyć przed nią swój sprzęt przed opuszczeniem hotelowego pokoju. Jeśli chodzi o bezpieczeństwo fizyczne sprzętu, na pewno nie warto polegać jedynie na linkach typu Kensington Lock, służacych do przytwierdzenia np. laptopa do stolika — łatwo można je otworzyć przy pomocy jedynie papieru toaletowego… W telefonach warto też włączyć funkcję lokalizacji i zdalnego zarządzania (tzw. FindMyiPhone/FindMyiPad w sprzęcie Apple lub prey na innym sprzęcie) — mając jednak świadomość, że jeśli ktoś przejmie “panel sterowania” taką usługą, to zdarzyć może się coś o wiele gorszego niż to w tej sytuacji spotkało dziennikarza Wired. Bonus: jeśli w trakcie podróży do miejsca docelowego nie będziecie się mogli powstrzymać, żeby skorzystać z laptopa, a korzystacie z zatłoczonego środka lokomocji (pozdrawiamy pasażerów PKP na trasie Gdańsk-Zakopane i pasażerów linii lotniczych Ryanair), to warto rozważyć użycie folii maskującej ekran, która sprawi, że nikt siedzący obok nie będzie w stanie odczytać, że właśnie zagłebiamy się w lekturę artykułu “jak szybko schudnąć — poradnik last-minute dla plażowiczów”. Korzystanie z hotspotów i “darmowych” sieci Wi-Fi Pamiętajcie, że korzystanie z sieci “otwartych” (bez hasła) oraz sieci zabezpieczonych kluczem WEP naraża was na podsłuch — ponieważ każdy klient takiej sieci “odbiera” transmisję wszystkich pozostałych klientów, możliwe jest podglądanie tego co robią inni. Dlatego, jeśli macie wybór, skorzystajcie z sieci chronionych WPA/WPA2 albo od razu po podłączeniu do sieci otwartej uruchomcie połączenie VPN do zaufanej lokalizacji, przepuszczając przez VPN cały ruch wychodzący (wtedy potencjalny nasłuchiwacz nie zobaczy niczego ciekawego). Najprostszym i najtańszym sposobem na zestawienie szybkiego VPN-a będzie odpalenie połączenia ssh login@serwer -D 9999 na dowolny serwer na którym mamy konto shellowe (o ile jego administrator nie zablokował tunelowania) a następnie ustawienie proxy w przeglądarce na localhost:9999. Programy typu hotspotshield też dadzą radę, ale zbierają one dane statystyczne dotyczące waszego ruchu …i nie wiadomo co jeszcze mogą z nim robić. Aha, gdybyście nie mieli internetu w swojej wakacyjnej lokalizacji, a wszystkie sieci bezprzewodowe wokół nie były zabezpieczone banalnym do złamania WEP-em, a mocnymi WPA/WPA2 — to w żadnym wypadku nie próbujcie przełamywać ich zabezpieczeń dedykowanym do tego celu oprogramowaniem — jest to bowiem karalne! Korzystanie z cudzego komputera na wakacjach Do oglądania zdjęć kotków — nie ma problemu! Ale do logowania się na własne konta — stanowczo odradzamy! Na takim komputerze może działać keylogger, który przechwyci wpisywane przez Was hasło. Jeśli lubicie dreszczyk adrenaliny, możecie zaryzykować logowanie się z cudzego komputera na swoje konto na GMailu lub Facebooku, ale tylko i wyłącznie pod warunkiem że macie na nim ustawione dwuskładnikowe uwierzytelnienie (ang. two factor authentication) — i że nie zaznaczycie przy logowaniu opcji “pamiętaj mnie”. Wskazówki jak skonfigurować dwuskładnikowe uwierzytelnienie dla GMaila znajdziesz tutaj, a dla Facebooka tutaj. Jeśli masz możliwość, wybierz aplikację generującą token bezpośrednio na telefonie, a nie przesyłanie kodu przez SMS — w roamingu może to działać średnio, co odetnie cię od dostępu do Facebooka i nie będziesz mógł wrzucać lanserskich fotek z nurkowania w Dubaju Dane osobowe na wakacjach Co trzeba, czego nie trzeba podawać meldując się w hotelu, przy zakupie wycieczki i w innych sytuacjach — tego dowiecie się z videoporadników GIODO. PS. A może Wy macie jeszcze jakieś wskazówki dla internautów na urlopie? ,Piotr Konieczny