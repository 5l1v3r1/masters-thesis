Wczoraj niemiecki dziennik, powołując się na rządowe przecieki, ostrzegał przed backdoorem w Windows 8. Dziś, ten sam dziennik odwołuje alarm, a niemiecka agencja rządowa tłumaczy, że nie chodziło im o backdoora… Zamieszanie z TPM Dziennik Die Zeit twierdził, że chip TPM, wbudowany w komputery, a obsługiwany przez Windows 8 zawiera backdoora, który pozwala NSA na zdalną kontrolę nad systemem operacyjnym. Mało tego, podobno dostęp do backdoora mieli także posiadać Chińczycy (bo chipy są produkowane w Chinach, no więc jakżeby inaczej). Informacje te gazeta czerpała rzekomego z wewnętrznej notatki BSI, czyli niemieckiej organizacji rządowej zajmującej się bezpieczeństwem informacji. BSI miało odradzać wykorzystywanie Windowsa 8 w połączeniu z TPM-em. Dziś BSI opublikowała oświadczenie dementujące informacje o backdoorze zaszytym w TPM-ie. BSI tłumaczy, że większe ryzyko korzystania z Windowsa 8 z TPM 2.0 nie wynika z backdoora, a z tego, że komputery, które w rządowych organizacjach pełnią krytyczne funkcje są narażone na bezpowrotną stratę danych w przypadku awarii TPM. BSI zauważa także, że tak silne uzależnienie pracy systemu od jednego chipa stwarza ryzyko sabotażu (ktoś celowo uszkadza chip i czyni system bezużytecznym). Dlaczego? Aby odpowiedzieć na to pytanie, trzeba wiedzieć jak działa TPM. TPM 2.0 to sprzętowy “schowek” na klucze. Działa od momentu włączenia komputera i użytkownik nie może go wyłączyć. Każdy TPM ma swój unikatowy numer seryjny i prywatny klucz RSA, generowany w momencie produkcji. W TPM generowane i przechowywane są kolejne klucze kryptograficzne, zaś dostęp do nich może być możliwy przy spełnieniu warunku posiadania odpowiedniego sprzętu/konfiguracji systemu. Dlatego uszkodzenie TPM-u może spowodować, że aplikacja (np. szyfrująca dysk twardy) nie ma dostępu do swojego klucza i nie pozwala na rozszyfrowanie danych. Nie brzmi to jak backdoor, prawda? Bardziej jak single point of failure… PS. Na marginesie, warto wspomnieć, że w 5 service packu do NT4 pojawiła się zmienna o nazwie _NSAKEY :-) ,igH