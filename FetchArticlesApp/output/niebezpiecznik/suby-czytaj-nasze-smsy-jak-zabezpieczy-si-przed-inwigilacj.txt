Ciekawy artykuł opublikowała na łamach Wyborczej Ewa Siedlecka. Dotyczy on chęci nieuprawnionego dostępu Wojskowej Prokuratury Okręgowej w Poznaniu do treści SMS-ów przesyłanych przez dziennikarzy Rzeczpospolitej i TVN 24, którzy ujawnili w mediach informacje ze śledztwa smoleńskiego. Prokuratura nie może żądać dostępu do SMS-ów Jak czytamy w Wyborczej: I tu pojawia się problem, ponieważ o ile prawo telekomunikacyjne zezwala organom ścigania na pobieranie od telekomów bez zgody sądu danych takich jak: kto jest właścicielem danego numeru, z kim się kontaktował, gdzie przebywał (“triangulacja” BTS) to nie pozwala na łamanie tajemnicy korespondencji — z w/w prawa wyłączono dostęp do “treści indywidualnych kominikatów” bez zgody sądu. W przypadku dziennikarzy Rzeczpospolitej i TVN24, Cezarego Gmyza i Macieja Dudy, żądanie prokuratury jest jawne (w ramach postępowania karnego, są oficjalne “ślady na papierze”), autorka artykułu zastanawia się jednak, czy tego typu naruszenia prawa zdarzają się w ramach czynności operacyjnych, czyli zanim wszczęte zostanie formalne postępowanie karne (brak oficjalnych “śladów na papierze”). Służby “pracują” w telekomach Dla tych którzy nie znają pracy operatorów telekomunikacyjnych od środka małe przypomnienie: art. 179 ust. 4b prawa telekomunikacyjnego mówi, że teleoperatorzy powinni udostępniać dane ‘”bez udziału pracowników przedsiębiorcy telekomunikacyjnego.”. W skórcie: przedstawiciele służb mają swoje własne “pokoje” u teleoperatorów z nielimitowanym dostępem do ich baz danych. Można się zatem domyśląć, jak wygląda “kontrola” pracy takiego pracownika służb (a raczej jej brak)… Potwierdza to cytowany w artykule Siedleckiej Wacław Iszkowski, prezes Polskiej Izby Teleinformatyki. I na koniec statystyka: polskie służby i policja sięgają po dane od teleoperatorów 1,3 mln razy w ciągu roku i jak zauważa Siedlecka, tylko policja ma obowiązek niszczyć pozyskane w ten sposób dane, jeśli nie przydadzą się one w trakcie śledztwa. Na marginesie, polskie służby wysyłają także żądania o dane do Google. Jak chronić się przed podsłuchem i inwigilacją? Jeśli komuś zależy na prywatności swojej komunikacji przez SMS, powinien swoje wiadomości szyfrować przed wysłaniem. Dla telefonów z Androidem jest specjalna aplikacja. Dla poczty elektronicznej też (integruje się z większością programów pocztowych). Warto też sprawdzić, czy nie mamy na telefonie “operatorskiego trojana” i w razie potrzeby usunąć go. Warto też pomyśleć o skorzystaniu z osobnego telefonu (aparatu) i osobnej karty SIM (nierejestrowany prepaid) do “prywatnych” kontaktów. I pamiętać, żeby do “prywatnego” telefonu nie włożyć innej niż “prywatna” karty SIM, oraz żeby “prywatnej” karty SIM nie włożyć do innego niż “prywatny” telefonu. Sieci telefonii komórkowej są w stanie zidentyfikować w ilu różnych telefonach znajdowała się konkretna karta SIM (każdy telefon ma unikalny numer IMEI, a karta przedstawia się sieci przy pomocy m.in. numeru IMSI). Najlepiej też unikać włączania obu telefonów (“prywatnego” i normalnego) jednocześnie w tej samej lokalizacji. Są wtedy podpięte do tego samego BTS-a i zdradzić mogą cię wspólne dane lokalizacyjne dla obu telefonów/kart (por. Polacy są śledzeni przez komórki, lokalizowanie klienta przez komórkę oraz telefony zdradzają, gdzie byłeś.) Aha, jeszcze jedno — kiedy już zostawisz swój prawdziwy telefon w mieszkaniu i udasz się w drogę na drugi koniec miasta, celem włączenia i wykonania połączenia z “prywatnego” telefonu, pamiętaj o kamerach przemysłowych na skrzyżowaniach i okolicznych budynkach :) …oraz tym jak można je “oszukać”. W dzisiejszym świecie, coraz ciężej jest wymsknąć się spod oka Wielkiego Brata… P.S. Jeśli popełnisz błąd i cię “namierzą”, warto zawczasu zadbać o dane na komputerze, w pełni szyfrując swój dysk np. za pomocą darmowego Truecrypta w trybie Full Disck Encryption. To chyba wszystko. Mamy nadzieję, że podczas czytania tego artykułu nie spadła ci z głowy aluminiowa czapeczka — wiesz przecież, czym to grozi… ;-) ,Mr. Niebezpieczny