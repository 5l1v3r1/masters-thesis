Zło zniknie z tego świata, jeśli nasze urządzenia nie będą całkiem odporne na podsłuch – ta wspaniała idea znów zakiełkowała w głowie wpływowego polityka, tym razem w Niemczech. Problem nie jest wyłącznie niemiecki zważywszy na to, że Unia Europejska dąży do wypracowania jakiegoś “stanowiska w sprawie szyfrowania”, tak jakby szyfrowanie było problemem, a nie środkiem bezpieczeństwa. Thomas de Maizière znów w akcji Serwis RedaktionsNetzwerk Deutschland (RND) poinformował, że niemiecki minister spraw wewnętrznych Thomas de Maizière (znany m.in. z poniższego memu) chciałby zobowiązać producentów wszelkiego sprzętu elektronicznego do pozostawienia backdoorów dla służb. Obowiązek miałby objąć nie tylko komputery, ale również telewizory czy samochody. Rządowi eksperci mieliby dostać szczególną wiedzę o stosowanych na rynku technologiach. W praktyce wszystko zmierzałoby ku temu, aby dało się podsłuchiwać wszelkie urządzenia podłączone do internetu. Oczywiście specjaliści od bezpieczeństwa i obrońcy prywatności już skrytykowali pomysł (zob. German government wants ‘backdoor’ access to every digital device: report). Taki news nieszczególnie by nas zmartwił, gdyby był wymysłem drugoligowego niemieckiego polityka. Problem w tym, że Thomas de Maizière jest ważnym członkiem rządu wpływowego kraju Unii. RND sugeruje, że będzie on podsuwał pomysły innym ministrom spraw wewnętrznych z krajów UE. Jak myślicie? Czy nasz minister łatwo podchwyci ten pomysł, czy może będzie się brzydził nadmierną inwigilacją? Niemcy już wcześniej chcieli osłabienia szyfrowania i wtórowała im Francja. W roku 2016 Thomas de Maizière wraz ze swoim ówczesnym odpowiednikiem – Bernardem Cazeneuve – przedstawili wspólną propozycję w zakresie podniesienia poziomu bezpieczeństwa w Europie. W ramach tej propozycji panowie wezwali Komisję Europejską do stworzenia prawa, które umożliwiłoby organom ścigania sięgnięcie do takich źródeł jak wiadomości w szyfrowanych komunikatorach (ministrowie przywołali przykład Telegrama). Ich przekaz był jasny: Francja i Niemcy chcą tylnych furtek w technologiach szyfrowania. Tymczasem w Brukseli We wrześniu tego roku Komisja Europejska ogłosiła zamiar zwiększenia zdolności reagowania UE na ataki “cybernetyczne”. To odbyło się na fali ataków ransomware. Ogłoszono zamiar utworzenia agencji UE ds. “bezpieczeństwa cybernetycznego”. Komisja zapowiedziała też, że chce zwiększyć “efekt odstraszający” przez wprowadzenie nowych środków prawnych w zakresie zwalczania fałszerstw i oszustw związanych z bezgotówkowymi środkami płatniczymi. Zapowiedziała, że do października przedstawi swoje refleksje na temat roli szyfrowania w dochodzeniach. Zapowiedź nie została zrealizowana. Do października Komisja Europejska przedstawiła informacje o zwalczaniu nielegalnych treści w internecie, ale nie zauważyliśmy jakichś znaczących deklaracji dotyczących szyfrowania. Domyślamy się, że ten temat jest gdzieś “na tapecie” i mamy dziwną obawę, że… czeka na lepszy moment. Zawsze można go poruszyć po jakimś ataku terrorystycznym, a wtedy klimat będzie bardziej sprzyjający i chęć do pracy większa. Kraj z własnym trojanem Nawiasem mówiąc Niemcy są krajem, który od dawna interesuje się dostępem do urządzeń elektronicznych używanych przez osoby indywidualne. Już w roku 2006 w mediach zaczęto pisać o niemieckim rządowym trojanie (później określanym jako “Bundestrojaner”). Właśnie w roku 2006 jeden z sędziów w Nadrenii Północnej-Westfalii wydał pozwolenie na internetowe szpiegowanie. Na początku roku 2007 Sąd Federalny w Karlsruhe uznał, że zdalne przeszukiwanie zawartości komputera bez wiedzy jego użytkownika nie może być porównane do żadnej z uznanych metod śledczych. Mimo to jeszcze w roku 2007 ówczesny niemiecki minister spraw wewnętrznych Wolfgang Schauble zaproponował wprowadzenie oprogramowania szpiegowskiego do użytku organów ścigania. Argumenty przeciwników Schauble nazwał “przesadzonymi”. W roku 2008 problemem zajął się niemiecki Federalny Trybunał Konstytucyjny. Uznał on, że stosowanie przez policję szpiegostwa komputerowego w stosunku do mieszkańców Niemiec jest dopuszczalne w wyjątkowych, związanych z konkretnym niebezpieczeństwem przypadkach. Zgodę na takie działania powinien wydawać sąd, a podsłuchiwanie powinno być ograniczone do komunikacji “na zewnątrz”. W roku 2016 informacje o możliwości używania Bundestrojanera podawały m.in. Deutsche Welle oraz Deutschlandfunk. Media podawały, że skorzystanie z rządowego trojana wymaga uzyskania nakazu sądowego. Podsłuchiwanie powinno być ograniczone do komunikacji “na zewnątrz”, ale eksperci wątpili, czy możliwe jest skuteczne ograniczenie funkcjonalności policeware, tak by wykluczyć możliwe nadużycia. Frank Rieger ze słynnej grupy Chaos Computer Club (CCC) porównał stosowanie komputerowej inwigilacji do podsłuchiwania myśli”. W roku 2011 Chaos Computer Club poddał analizie oprogramowanie niemieckich służb do komputerowej inwigilacji podejrzanych. Ujawniono liczne dziury w jego kodzie. W Niebezpieczniku wspominaliśmy również o narzędziach używanych przez polską policję do analizy danych na zarekwirowanych komputerach. W roku 2012 sygnalizowaliśmy, że niemiecka policja szukała programisty do rządowego trojana. Rząd jako “klient” na rynku luk Nie bez powodu wspomnieliśmy o Bundestrojanerze w kontekście nowej dyskusji o szyfrowaniu. Choć istnieje techniczna różnica miedzy tymi zagadnieniami, mają one wspólny mianownik etyczny. Rządy powinny dbać o bezpieczeństwo obywateli, a tymczasem chcą się one ustawić na pozycji klienta na rynku luk w zabezpieczeniach. Rząd będzie miał wiedzę o pewnych lukach i zamiast użyć tej wiedzy dla zabezpieczenia większości obywateli, będzie jej używał do szpiegowania pewnego marginesu. Jak to połączyć z jednoczesnym obiecywaniem obywatelom wyższego poziomu “cyberbezpieczeństwa”? Politycy tacy jak Thomas de Maizière chętnie mówią o tym, że szyfrowanie uniemożliwia służbom odczytanie pewnych wiadomości. Pytanie tylko, czy akurat te wiadomości są istotne, czy służby są w stanie odpowiednio je zinterpretować i czy potrafią na nie zareagować nawet jeśli je odczytają i zinterpretują? Te pytania są dość istotne. Jeśli przyjrzeć się historii różnych działań wywiadowczych to szybko dostrzeżemy, że złamanie szyfrów nie jest jedynym problemem. Przykładowo w roku 2016 służby belgijskie były w stanie podsłuchiwać terrorystów, którzy nierzadko używali zwykłych telefonów komórkowych. Problem w tym, że nie zawsze udawało się szybko tłumaczyć rozmowy w języku arabskim, w dodatku prowadzone w nietypowym dialekcie. Był też problem z koordynacją działań różnych służb, które przyglądały się tym samym grupom. Podsumowując – istnieje cały szereg trudności operacyjnych i niekoniecznie jest tak, że działania służb są hamowane głównie czy wyłącznie przez szyfrowanie. Temat jest złożony i można go ciągnąć bardzo długo. Nie wątpimy, że przedstawiciele służb mogliby dodać wiele istotnych uwag. Problem w tym, że debata na temat szyfrowania nie jest prowadzona w sposób merytoryczny, ale na emocjach. Zwykle jest tak, że po jakiejś strzelaninie lub akcji z ciężarówką minister lub grupa ministrów organizuje konferencję i pada zapowiedź w stylu: “musimy skończyć z szyfrowaniem, bo głównie ono jest winne”. To nie jest rzeczowa dyskusja. ,Marcin Maj