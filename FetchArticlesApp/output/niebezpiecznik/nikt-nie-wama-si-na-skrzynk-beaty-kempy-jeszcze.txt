Afera. PAP podało, że posłanka Beata Kempa w e-mailu napisała im, iż rezygnuje ze startu w wyborach. Posłanka zaprzecza, a media donoszą o włamaniu na jej skrzynkę. Bzdura, nikt (jak na razie) nie włamał się do poczty Beaty Kempy. Było inaczej. Spoofing e-maili Pamiętacie aferę z chłopakiem, który dostał pracę w TVP, bo podszył się pod pracownika Kancelarii Prezydenta RP? Przypadek Beaty Kempy jest taki sam — nie mam pojęcia, dlaczego media poświęcają mu tyle uwagi. Administrorzy sejmowych serwerów pocztowych zaprzeczyli, jakoby cytowana przez PAP wiadomość wyszła z ich serwerów. Oświadczenie to potwierdzają dziennikarze kieleckiego Echa Dnia, którzy chyba jako jedyni wykazali się profesjonalizmem i zajrzeli w nagłówki fałszywego e-maila, zauważając nieprawidłowości. A więc podsumowując, nikt nie włamał się na skrzynkę pocztową posłanki Kempy. Ktoś po prostu zespoofował (podszył się) pod jej adres e-mail, co jest stosunkowo łatwym zadaniem — w internecie znajduje się mnóstwo darmowych serwisów, które pozwalają nam wysłać pocztę z dowolnego adresu e-mail, nawet barack.obama@whitehouse.gov. Sprawą posłanki już zajmuje się prokuratura. Życzymy powodzenia — jeśli ktoś nie skorzystał z TOR-a przed wejściem na fake mailera, sprawa będzie ciekawa. Dochodzenie jest prowadzone z artykułu 287 par. 1 kodeksu karnego czyli tzw. “oszustwa komputerowego.” “kto, w celu osiągnięcia korzyści majątkowej lub wyrządzenia innej osobie szkody, bez upoważnienia, wpływa na automatyczne przetwarzanie, gromadzenie lub przekazywanie danych informatycznych lub zmienia, usuwa albo wprowadza nowy zapis danych informatycznych, podlega karze pozbawienia wolności od 3 miesięcy do lat 5.” Jak rozpoznać “fałszywego” e-maila? Oglądając jego nagłówki. W GMailu zobaczymy je klikając na trójkącik w prawym górnym rogu wiadomości i wybierając z listy “show original” i oglądając nagłówki Received (są dopisywane do e-maila w kolejności od dołu do góry). Prawdziwe e-maile w nagłówkach Received posiadają adresy serwerów pocztowych obsługujących pocztę dla danej domeny. (z reguły smtp.firma.pl, mx.firma.pl, poczta.firma.pl albo mx.google.com, jeśli ktoś, tak jak my do obsługi poczty wykorzystuje infrastrukturę Google Apps). Fałszywe e-maile, w nagłowkach Received będą miały nazwy innych, niezwiązanych ze spoofowaną domeną, serwerów pocztowych. Pewną (w znaczeniu “jakąś”, a nie “niewzbudzającą wątpliwości”) wskazówką, co do tego które serwery obsługują pocztę dla danej domeny może być wynik polecenia. $ host -t MX niebezpiecznik.pl niebezpiecznik.pl mail is handled by 10 ASPMX.L.GOOGLE.pl. niebezpiecznik.pl mail is handled by 30 ASPMX5.GOOGLEMAIL.COM. niebezpiecznik.pl mail is handled by 20 ALT2.ASPMX.L.GOOGLE.COM. Oto przykład prawdziwego e-maila wysłanego z domeny niebezpiecznik.pl zestawiony z e-mailem wysłanym z jednego z popularnych “fake mailerów” — zwróćcie uwagę na różnicę w nagłówkach Received: Jak zabezpieczyć się przed spoofingiem? Zwykli internauci nie mogą niestety niczego zrobić, aby uchronić swój adres przed zespoofowaniem przez inne osoby. Z pomocą mogliby przyjść administratorzy serwerów pocztowych, którzy blokowaliby domeny przynajmniej tych kilku bardziej znanych fake mailerów (ten, z którego skorzystaliśmy powyżej nie generuje ostrzeżeń ani nie wpada do “spamu” na GMailu czy np. na o2.pl). Ale i to nie wyeliminuje problemu — bardziej uświadomiony informatycznie oszust jest w stanie postawić sobie własnego fake mailera. Pozostaje więc wdrożenie SPF, który aby działać poprawnie musi być używany i przez wysyłającego i odbierającego. Sejm ma ustawione rekordy SPF, niestety PAP (który nota bene też chroni swoją domenę przez SPF) rekodrów tych nie sprawdza — dlaczego? Na koniec przypomnijmy, że wiarygodność swojej poczty można potwierdzić podpisując przy pomocy kluczy GPG/PGP. Nikt kto nie ma naszego klucza prywatnego, nie będzie w stanie złożyć poprawnego podpisu. ,Piotr Konieczny