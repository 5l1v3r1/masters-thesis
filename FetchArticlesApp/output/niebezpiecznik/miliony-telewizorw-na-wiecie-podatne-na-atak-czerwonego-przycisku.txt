I nie chodzi o przycisk na obudowie telewizora, który go wyłącza. Niestety skończyły się czasy, w których telewizor służył tylko do odbierania sygnału TV i miał przerażające znaczki świadczące o radioaktywności (pozdrowienia dla posiadaczy Rubinów). Dzisiejsze telewizory są “inteligentne” (tzw. Smart TV), podpięte do internetu i z możliwością instalacji aplikacji. Właśnie w tych inteligentnych telewizorach znaleziono dość sporą dziurę. Masz HbbTV – masz problem Na atak Czerwonego Przycisku jesteście podatni, jeśli wasz telewizor wspiera HbbTV (ang. Hybrid Broadcast-Broadband Television) czyli standard “hybrydowy” umożliwiający telewizorowi możliwość odbierania jednocześnie sygnału TV “przeplatanego” z interaktywnymi danymi z internetu, np. statusami z Twittera, albo reklamami. Nazwa ataku pochodzi od czerwonego, na większości pilotów TV, przycisku, który aktywuje funkcje “smart” dając dostęp do interaktywnych treści i aplikacji. Krótko mówiąc: w momencie kiedy oglądacie kanały HbbTV, wasz telewizor, w uproszczeniu, w tle “ogląda internet”, pobierając dodatkowe, interaktywne treści. HbbTV może też być dostarczane do klasycznych telewizorów w formie dodatkowych dekoderów (ang. set-top box) pochodzących od dostawców telewizji kablowej albo satelitarnej. Na czym polega atak na HbbTV? Atak Czerwonego Przycisku, to najprościej rzecz ujmując, atak typu Man in the middle. Atakujący modyfikuje radiowy sygnał HbbTV docierający do telewizora, a zwłaszcza kod HTML — który, co ciekawe, nie posiada żadnego originu (ponieważ w przeciwieństwie do klasycznej sieci Web, nie jest serwowany z domeny/webservera). Tak, w sygnale nadawanym przez HbbTV nie zadziała Same Origin Policy, podstawowy gwarant bezpieczeństwa w sieci Web. Origin posiadają tylko aplikacje HbbTV, które są ściągane przez internet, te które telewizor pobiera w ramach interaktywnych treści HbbTV originu nie mają — atakujący mogą więc: podstawiać w strumieniu swoje treści (por. Hackujemy telewizory) albo wykonywać ataki na sam telewizor (por. ) uzyskiwać dostęp do serwisów internetowych, do których zalogowany jest telewizor ofiary (np. wykradać dane z Facebooka ofiary — tak, tak, ludzie z jakiegoś powodu korzystają z internetu w telewizorze). atakować sieć domową telewidza, np. domowe routery Wi-Fi (por. Stracił 16 000 PLN bo miał dziurawy router) albo NAS-y (do czego to prowadzi? por. Wyciek dokumentów kapitana ABW) UWAGA! Należy podkreślić, że takie same “złośliwe” możliwości mają także legalni nadawcy kanałów HbbTV. Krótko mówiąć, jedna stacja telewizyjna może “wpuścić” na telewizory swoich odbiorców kod, który naruszy prywatność telewidza (pobierając jego dane osobwe z innych aplikacji, aktywując kamerkę w telewizorze (por. Telewizory Samsunga mogą Cię podglądać) albo modyfikując ruch aplikacji konkurencyjnych stacji) W szczegółach, atak Czerwonego Przycisku został opisany przez jego odkrywców (Yossi Oren i Angelos Keromytis). Atak oczywiście wymaga postawienia odpowiedniej infrastruktury do przechwytywania sygnału i z racji ograniczonej mocy nadajników, jest ograniczony terytorialnie (jeden wzmacniacz o mocy 1W według badaczy pokrywa obszar 1,4 kilometra kwadratowego; 25W daje już 35 kilometrów kwadratowych zasięgu). Badacze sugerują zwiększenie skuteczności ataku poprzez podwieszenie nadajników na dronach krążących nad miastem. Co ciekawe, taki rodzaj ataku Man in the Middle (wstrzykiwania złośliwych treści) nie jest możliwy do namierzenia inaczej niż przez “triangulację” radiową — atakujący bowiem nie posiada żadnego adresu IP. Mam HbbTV – co robić, jak żyć? Znalazcy poinformowali organizację czuwającą nad standardem HbbTV o swoim ataku w grudniu, ale usłyszeli, że jest on zbyt kosztowny do przeprowadzenia, aby zagrożenie było na tyle znaczące, żeby się przed nim bronić, łatając standard HbbTV. Jednym z rozwiązań byłoby zablokowanie dostępu do internetu dla kodu HTML pobieranego przez HbbTV, ale to przekreśla interaktywność standardu. Drugim rozwiązaniem jest więc różnicowe porównywanie sygnału z naszego telewizora, z innym (najlepiej w jak najbardziej oddalonej lokalizacji). Różnice w sygnale tego samego kanału HbbTV świadczą o jego modyfikacji, czyli ataku. Drogie i wymagałoby współpracy wielu producentów oraz rozwiązania kwestii “prywatnościowych”. Kolejny sposób to ostrzeganie użytkownika odpowiednim komunikatem na telewizorze za każdym razem, kiedy ładowana jest jakaś aplikacja HbbTV — ale to oznaczałoby klikanie “OK, zgadzam się” przy praktycznie każdym przełączeniu kanału. Rozwiązanie może być więc tylko jedno: najlepiej w ogóle nie oglądać “inteligentnej” telewizji, jak widać, nie tylko “psuje oczy”, ale i wykrada dane :-) Może pora odkurzyć tego Rubina w piwnicy? ,igH