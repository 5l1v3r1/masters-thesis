Najbardziej skomplikowany przykład złośliwego oprogramowania na jakie trafiono do tej pory. Od pięciu lat penetrował komputery w Libanie, Iranie, Izraelu, Sudanie, Syrii, Arabii Saudyjskiej oraz Egipcie. Nie wiadomo, kto go zbudował. Tak można w skrócie podsumować Flame. Flame podobny do Stuxneta Flame zawiera 20 razy więcej kodu niż Stuxnet, który 2 lata temu odkryto w Irańskim ośrodku wzbogacania uranu. Zadaniem 20MB Flame jest kradzież informacji — i to nie tylko plików z dysków, ale również dźwięków z otoczenia: Flame potrafi aktywować mikrofony w komputerach i nagrywać toczące się w pomieszczeniach rozmowy. Dodatkowo Flame wykonuje regularne zrzuty ekranu i szuka telefonów w pobliżu przy pomocy protokołu Bluetooth. Flame zainfekował ok. 5 000 komputerów — głównie należących do instytucji badawczych i firm komercyjnych. Flame nie wykrada danych związanych z finansami, co sugeruje iż osoby, które za Flame stoją mają cele inne niż okradanie kont bankowych… Wirusa opisały w poniedziałek irański MAHER, Symantec Kaspersky i węgierski CrySyS Lab. Tu możnaby było złośliwie poddać w wątpliwość sens posiadania jakiegokolwiek antywirusa, skoro przez 5 lat po świecie grasuje malware, którego nikt nie zauważa…. Pojawienie się Flame na horyzoncie na nowo podnosi dyskusje na temat tego jakie państwa (i do jakiego stopnia) posiadają swoje uzbrojone w 0day’e trojany, którymi infekują komputery innych nacji…? Ile jeszcze takich Stuxnetów, Duqów i Flame’ów jest w sieci? I kto finansuje tego typu zabawy? ,Piotr Konieczny