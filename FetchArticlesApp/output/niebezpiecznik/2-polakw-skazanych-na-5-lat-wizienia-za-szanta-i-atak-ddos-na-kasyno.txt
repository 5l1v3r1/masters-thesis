Piotr Smirnow (31 l.) i Patryk Surmacki (35 l.) zajmujący stanowisko prezesa i wiceprezesa szczecińskiej agencji Lemon Demon, o których aresztowaniu pisaliśmy pół roku temu, usłyszeli wyrok. Brytyjski sąd skazał ich w środę na 5 lat więzienia za szantaż i atak DDoS na kasyno internetowe. Polacy przyznali się do winy. Nie mieli wyjścia, wielokrotnie dali się nagrać… Szantaż kasyna i atak DDoS Jak informuje nas jeden z czytelników, o wyroku Polaków poinformowały już w środę strony internetowe policji w Manchesterze. Możemy na nich przeczytać, że Polacy za cel wzięli sobie 2 firmy: pierwszą było kasyno internetowe z Wielkiej Brytanii (najprawdopodobniej Club World Casinos), a drugą platforma hostingowa z USA, z której korzystało kasyno. Sprawa zaczęła się 23 lipca, kiedy to Surmacki wraz z Smirnowem poprosili prezesa kasyna o spotkanie dotyczące propozycji biznesowej. Panowie mieli się znać od przeszło 4 lat. Chociaż prezes początkowo odmawiał, koniec końców doszło do spotkania. Polacy rozpoczęli je od żądania 50% udziałów w zyskach kasyna w zamian pod groźbą ataków DDoS. Prezes kasyna zaczął nagrywać tę rozmowę i postanowił grać na czas, godząc się na kolejne spotkanie. W międzyczasie oczywiście powiadomił policję — gra nie toczyła się bowiem o małą stawkę — kasyno zarabiało 30 milionów funtów rocznie (150 milionów PLN). Drugie spotkanie, na którym miał być obecny “ich hacker od DDoS-ów”, miało odbyć się w Kijowie, ale prezes kasyna wyznał w rozmowie z szantażystami, że boi się lecieć na Ukrainę. Do spotkania więc nie doszło, ale Polacy postanowili pokazać, że nie żartują — uruchomili atak DDoS trwający 5 godzin według brytyjskiej Policji (inne źródła podają, że atak trwał 36 godzin). Przestój miał kosztować kasyno 15 000 funtów (ok. 75 000 PLN). Więcej szczegółów w tej kwestii ma serwis sky.com. Według niego Polacy zlecali ataki amerykańskiemu hackerowi o ksywce “Wapo”. Za ten trwający 5 godzin mieli zapłacić aż 12 000 funtów. Do rozmów włącza się prezes hostingu …i policja Po ataku do rozmów włączył się prezes platformy hostingowej, który odbył rozmowę na Skype z Polakami. Ci ponownie przyznali w trakcie rozmowy, że to oni stoją za atakami. Zapowiedzieli także kolejne DDoS-y, dodając: Wynikiem rozmowy było zaplanowanie kolejnego spotkania, które odbyło się 7 sierpnia w hotelu na lotnisku Heathrow. W trakcie spotkania Polacy po raz kolejny przyznali się do przeprowadzenia ataków DDoS i zapowiedzieli kolejne ataki do momentu w którym nie otrzymają tego o co prosili. Dodatkowo zażyczyli sobie kodu źródłowego serwisu. Ponieważ prezes odmówił — Polacy opuścili spotkanie rzucając na odchodnym “idziemy na wojnę”. Daleko jednak nie zaszli. Spotkanie było obserwowane przez Policję. Krótko po wyjściu z hotelu zostali zatrzymani przez brytyjskie służby, o czym informowaliśmy w sierpniu. W środę obaj przyznali się do zarzucanych im czynów (szantaż i atak DDoS) oraz zostali skazani na 5 lat i 4 miesiące więzienia. WTF? W głowie nam się nie mieści, że ktoś dopuszczający się szantażu i tak wysokiego okupu postępuje tak …naiwnie, nieostrożnie i nielogicznie. Polacy przyznający się do ataków i żądający okupu dali się nagrać co najmniej 3 razy. Czy oni naprawdę myśleli, że kasyno nie zgłosi sprawy policji? Skąd ta pewność siebie? Może stąd, że jak informuje nas anonimowa osoba utrzymująca iż zna sprawców, nie było to ich pierwsze wymuszenie? Obaj Panowie mieli rzekomo w przeszłości z sukcesem wymuszać haracze od innych kasyn internetowych (publicznie sugeruje to także niejaki Gerald Segal w komentarzu na Leaprate.com). Może wcześniejsze sukcesy dały im złudne poczucie władzy i stania ponad prawem? Coraz więcej ostatnio takich przypadków — przywołajmy 17-letniego “cyberterrorystę”, który nie potrafił poprawnie skorzystać z TOR-a. PS. Szczecińska firma Lemon Demon po zmianach w zarządzie dalej funkcjonuje. Pozostali jej właściciele odmówili nam jednak komentarza w kwestii swoich byłych wspólników. ,igH