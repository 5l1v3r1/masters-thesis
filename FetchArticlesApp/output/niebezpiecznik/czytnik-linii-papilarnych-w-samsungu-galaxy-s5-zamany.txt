Badacze z Security Research Labs zademonstrowali jak oszukać wbudowany w Samsunga Galaxy S5 czytnik linii papilarnych. I było to dziecinnie łatwe, co najwyraźniej rozczarowało badaczy, bo jeden z nich powiedział: “spodziewałem się, że nam się uda, ale miałem nadzieję, że jednak będzie to przynajmniej małym wyzwaniem…“. Oto kolejny przykład na złudne bezpieczeństwo niektórych sposobów wykorzystania biometrii do uwierzytelniania. Całość ataku możecie zobaczyć na tym filmiku: Jak widać, sam proces ominięcia funkcji fingerprint nie jest ani długotrwały, ani… skomplikowany. Eksperci z RSLabs wykorzystali masę stworzoną z… kleju do drewna. Nie każdy chodzi w rękawiczkach przez cały czas, więc samo zdobycie odcisków palców potencjalnej ofiary wymaga po prostu krótszego bądź dłuższego przebywania w jej towarzystwie. Zawsze można też wykorzystać nieuwagę właściciela telefonu jak dziewczynka poniżej: Oszukanie czytnika linii papilarnych == dostęp do PayPala Na fiasko zabezpieczenia wbudowanego w Samsung Galaxy S5 złożyło się kilka niedopracowanych elementów. Trzeba co prawda zaznaczyć, że telefon próbował bronić się przed wielokrotnym atakiem odblokowania go przez fałszywy palec wymuszając podanie hasła po kilku nieudanych próbach, ale …wystarczyło ponownie uruchomić urządzenie żeby pozwoliło ono na nieograniczoną liczbę prób odblokowania telefonu bez konieczności wprowadzania hasła… Badacze zwracają też uwagę, że po uzyskaniu dostępu do telefonu, intruz może dostać się do aplikacji związanych z bankowością — a zwłaszcza PayPala, który (pechowo dla siebie) ostatnio chwalił się w rozsyłanych mediom informacjach prasowych, że nowy Samsung Galaxy S5 umożliwia płacenie za pośrednictwem odcisku palca z zachowaniem najwyższych standardów bezpieczeństwa ;) Wkrótce po demonstracji ataku na Samsunga, PayPal oświadczył, że “potraktuje poważnie uwagi od RSLabs”. Dodatkowo, jak zaznaczył rzecznik firmy, skanowanie linii papilarnych zamiast podawania hasła, uaktywnia w aplikacji PayPala specjalny klucz kryptograficzny, który łatwo można dezaktywować np. gdy właściciel zgłosi zgubienie bądź kradzież urządzenia. Uniemożliwi to wtedy atakującemu na wykorzystanie konta zdefiniowanego na przejętym telefonie. Odciski palców w cyfrowej formie, są już w cenie… Masowe wykorzystanie tego ataku ogranicza brak powszechnego dostępu do odcisków palca. Ale warto przypomnieć, że dane biometryczne obywateli są coraz częściej zbierane — i to już nie tylko przez policję w trakcie “spisywania” podejrzanego, ale przez urzędy wydające paszporty. Krótko mówiąc oparcie zabezpieczenia swojego telefonu przed niepowołanym dostępem bazujące tylko i wyłącznie na odcisku palca raczej nie zatrzyma domorosłych hackerów i agencji rządowych — a raczej ułatwi im zadanie (bo w przypadku Samsunga Galaxy S5 nie potrzebują już znać hasła). iPhone też oszukany, ale bezpieczniejszy Na koniec przypomnijmy, że 7 miesięcy temu w podobny sposób złamano iPhone’owy czytnik odcisków palca — Touch ID. W przypadku iPhona jednak, niekiedy (a zwłaszcza po restarcie) wymaganie hasła jest obowiązkowe, i nie da się go ominąć tak jak w Samsungu. Polecamy naszą szczegółową analizę bezpieczeństwa czytników linii papilarnych stworzoną na podstawie TouchID — odpowie ona na pytania, kiedy aktywowanie takiego zabezpieczenia ma sens i podnosi nasze bezpieczeństwo a kiedy mocno je obniża oraz jakie są pozytywne i negatywne strony stosowania biometrii. ,Grzegorz Wróbel