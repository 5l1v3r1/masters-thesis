Okazuje się, że każda aplikacja zainstalowana na Androidzie może fałszować SMS-y. Na szczęście chodzi o wiadomości przychodzące, więc problem nie jest tragiczny w skutkach… Android – spoofing SMS Podatność jest możliwa do wykorzystania dzięki udostępnieniu SmsReceiverService poprzez com.android.mms bez żadnych restrykcji. Dzięki temu każda aplikacja może to wykorzystać do przesłania modułowi SMS dowolnej treści. Thomas Cannon stworzył przykładową aplikację o nazwie SMSspoofer — APK można pobrać stąd. Efekt? Mamy wrażenie, że otrzymaliśmy SMS-a, a w rzeczywistości wiadomość tekstowa nie pochodzi od wyświetlonego nadawcy, a od jednej z aplikacji zainstalowanej na naszym telefonie. Złośliwa aplikacja wykorzystująca socjotechnikę, może więc próbować skłonić użytkownika do podjęcia jakiejś akcji, bazując na przekonaniu użytkowników, że wiadomości SMS nie da się “podrobić”. Jeśli aplikacji uda się uzyskać dostęp do np. książki kontaktowej w telefonie i podszyć się pod jeden z numerów naszych znajomych, atak może być bardzo wiarygodny. P.S. Spoofing SMS, czyli wysyłanie fałszywych SMS-ów przy pomocy odpowiednich bramek internetowych opisywaliśmy w tym artykule. ,Piotr Konieczny