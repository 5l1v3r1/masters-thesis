ICANN (Internetowa Korporacja ds. Nadanych Nazw i Numerów) informuje, że padła pod koniec listopada ofiarą kampanii spear-phishingowej. Atakującym udało się skutecznie zinfiltrować część wewnętrznych systemów organizacji, która czuwa nad rejestracją domen i głównymi serwerami DNS. Kto stoi po drugiej stronie maila Spear phishing, który nie raz już gościł na naszych łamach, to technika polegająca na wysyłaniu do pracowników danej organizacji fałszywych, ale idealnie skrojonych pod ofiarę e-maili. Ich celem jest nakłonienie danej osoby do podjęcia konkretnej akcji (udzielenia informacji atakującemu, zmiany konfiguracji danego systemu w celu ułatwienia ataku bądź odwiedzenia strony internetowej, która infekuje komputer ofiary złośliwym oprogramowaniem, tzw. drive-by download). W przypadku ICANN atakujący przejęli dostępy do kilku pracowniczych skrzynek poprzez rozesłanie wiadomości z domeny przypominającej oficjalną. ICANN nie precyzuje dokładnie jak wyglądała fałszywa wiadomość, ale można domniemywać, że skoro jej celem było wydobycie danych dostępowych, to zapewne odsyłała na fałszywą stronę logowania lub nakłaniała do wypełnienia rzekomo oficjalnego kwestionariusza. Dwa systemy zdobyte Atakującym udało się dostać do 4 systemów. Pierwszy, mniej ważny, to system ICANN GAC Wiki, gdzie przejrzeli tylko dostępne publicznie informacje (chociaż znajdowały się w nim także niepubliczne dane). O wiele bardziej niepokojące było uzyskanie danych administracyjnych do czds.icann.org; systemu “scentralizowanych plików stref”, dzięki któremu atakujący mogli wejść w posiadanie głównych plików stref oraz danych osobowych użytkowników systemów, takich jak: imiona i nazwiska adresy pocztowe adresy mail nazwy użytkowników numery telefonów hasła w formie hashy (wszystkie zostały właśnie zdezaktywowane) Dodatkowo atakujący przejęli dane kont dostępowych do bloga ICANN-u oraz WHOIS.ICANN.ORG, ale nie zauważono aby w tych systemach wykonane zostały jakiekolwiek złośliwe czynności. ICANN: Mogło być gorzej Jak donosi strona ICANN, włamanie mogło okazać się nawet gorsze w skutkach gdyby nie przedsięwzięte w tym roku działania na rzecz wzmocnienia systemu bezpieczeństwa (jednak, jak widać, nie uwzględniające kompleksowego szkolenia pracowników przed atakami socjotechnicznymi). Po włamaniu władze organizacji dodatkowo wzmocniły bezpieczeństwo, aby zapobiec ponownemu wejściu włamywaczy do systemu oraz celem dalszego oszacowania strat. Na chwilę obecną nie jest znana tożsamość atakujących, jak również cel, dla którego postanowili włamać się do systemów ICANN. Być może pozyskane dane osób odpowiadających za utrzymanie stref dla danych domen posłużą im do dalszych ataków na konkretne cele? ,Tomasz Romanowski