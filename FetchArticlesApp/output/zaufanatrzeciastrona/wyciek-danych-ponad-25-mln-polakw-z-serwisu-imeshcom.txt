Z bardzo popularnego jeszcze kilka lat temu serwisu iMesh.com służącego do wymiany plików wyciekły dane wszystkich 51 milionów użytkowników, w tym 2,5 miliona osób które zadeklarowały że mieszkają w Polsce. Lista ujawnianych w tym roku ogromnych wycieków danych wydaje się nie mieć końca. Wygląda na to, że trudno będzie wkrótce znaleźć duży serwis, którego pełna baza użytkowników nie została w ostatnich latach wykradziona. Serwis iMesh.com powstał w roku 1999 i został zamknięty ok. 3 lata temu. W trakcie swojego działania przyciągnął wielu użytkowników możliwością pobrania plików multimedialnych z kilku sieci p2p naraz. Serwis LeakedSource.com ujawnił, że najwyraźniej pod koniec swojej kariery iMesh.com przyciągnął także włamywaczy, którzy wykradli z niego dane ponad 51 milionów użytkowników. Wykradzione dane obejmują adres email, nazwę użytkownika, hasz hasła, adres IP, kraj pochodzenia oraz datę założenia konta. Dzięki danym dotyczącym kraju pochodzenia oraz domen, w których użytkownicy zakładali swoje skrzynki pocztowe, możemy oszacować ilość kont pochodzących z Polski. Polacy wg statystyk opublikowanych przez LeakedSource.com stanowili czwartą najliczniejszą grupę użytkowników serwisu. 2 569 583 użytkowników wskazało Polskę jako swój kraj ojczysty. Polskie serwisy pocztowe także są licznie reprezentowane na liście najpopularniejszych domen użytych do rejestracji: Łącznie 7 najpopularniejszych domen PL daje ponad 2 miliony zarejestrowanych użytkowników, co pasuje do całkowitej liczby 2,5 miliona kont osób deklarujących lokalizację na terenie Polski. Wygląd strony za czasów jej świetności Na szczęście twórcy serwisu iMesh.com nie byli całkowitymi ignorantami w zakresie przechowywania haseł i chociaż mogli zrobić to lepiej, to nie zachowali się tragicznie. Hasła przechowywane były jako wynik funkcji skrótu MD5, lecz stosowanej z solą oraz kilkoma iteracjami. Oznacza to, że proste hasła mogą zostać relatywnie łatwo złamane (choć nie tak łatwo jak np. w wycieku z LinkedIn) a hasła naprawdę skomplikowane mają pewną szansę pozostać nieodkryte. Tym razem nie zakończymy tekstu popularną klauzulą mówiącą o zmianie hasła jeśli mieliście konto na iMesh.com. Skala wycieków pochodzących z roku 2013 jest tak ogromna, że w zasadzie na uniknięcie ich skutków jest już dawno za późno. Można je jednak ograniczyć. Jeśli mieliście gdziekolwiek jakiekolwiek konto przez rokiem 2013, to możecie uznać hasło do niego za ujawnione. Jedynym, co może Was ratować w przyszłości, jest stosowanie osobnego hasła dla każdego serwisu (plus menedżera haseł by to opanować) a wariantem absolutnego minimum jest używanie innego hasła do swojej skrzynki pocztowej powiązanej ze wszystkimi kontami.,Adam