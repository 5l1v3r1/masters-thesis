Od wczoraj na pewnym rosyjskim forum trwa festiwal wycieków. Zaczęło się od kilku milionów kont z dwóch dużych rosyjskich serwisów, a kilka godzin temu do sieci trafił plik z danymi prawie 5 milionów skrzynek pocztowych Gmaila. Na rosyjskim forum Bitcoin Security wczoraj pojawił się plik z ponad milionem adresów email jednego z największych rosyjskich portali, Yandex. Kilka godzin później ten sam użytkownik opublikował adresy ponad 4,5 miliona kont serwisu mail.ru, a dzisiaj wrzucił prawie 5 milionów kont Gmail.  Użytkownik, ukrywający się pod pseudonimem tvskit, swoje publikacje traktuje jako ostrzeżenie – w tematach postów pisze „zmieniajcie hasła”. Wątki na rosyjskim forum Ważniejsze jest jednak to, że opublikowane pliki nie zawierają haseł, a jedynie adresy email. Aby potwierdzić wiarygodność swoich publikacji, ten sam forumowicz publikuje również fragmenty zawierające hasła skojarzone z adresami email, by udowodnić, ze jest w posiadaniu pełnych baz. Inni forumowicze potwierdzają, że spora część haseł, znajdujących się w rękach włamywaczy, ciągle jest aktywna. Sam autor mówi, że działa ok. 60% posiadanych przez niego haseł. Fragment potwierdzający dane kont Gmail Wszystko wskazuje na to, że do trzech wycieków doszło w ten sam sposób i nie był to efekt włamania na serwery dostawców. Prawdopodobnie część opublikowanych konto to dane wykradzione przez botnety i sprzedawane hurtem na czarnym rynku. Wśród ujawnionych adresów mogą być także konta zakładane przez przestępców w celu prowadzenia akcji spamerskich. Rosyjscy użytkownicy już potwierdzili, że w wyciekach z Yandeksa oraz Mail.ru znaleźli niektóre swoje konta. Wygląda także na to, że w paczce z kontami Gmail znajdują się konta Polaków.    Można się spodziewać, że Gmail lada moment zablokuje konta znajdujące się w opublikowanym pliku. Podobnie zrobił już Yandex, konta skojarzone z ujawnionymi adresami email zablokowały też serwisy takie jak VKontakte czy Odnoklassniki. Większość kont zapewne ma już swoje jak nie lata, to przynajmniej miesiące, jednak polecamy na wszelki wypadek sprawdzenie, czy w ujawnionych danych nie znajdują się Wasze loginy. W przypadku natrafienia na nie rekomendujemy zmianę hasła (najlepiej wraz z włączeniem usługi dodatkowego uwierzytelnienia) i skan systemu oprogramowaniem antywirusowym.   ,Adam