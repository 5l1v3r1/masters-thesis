Według ujawnionych własnie materiałów NSA i GCHQ wspólnie włamały się do sieci największego światowego producenta kart SIM, by wykraść z niej klucze używane na całym świecie do szyfrowania komunikacji komórkowej. Najnowsze rewelacje z archiwum Snowdena dotyczą ataków na użytkowników sieci komórkowych. Według opublikowanych własnie dokumentów amerykańskie i brytyjskie służby wywiadowcze skutecznie wykradły ogromne ilości kluczy zapisywanych na kartach SIM bezpośrednio od ich producentów, by móc podsłuchiwać rozmowy poszczególnych użytkowników. Transmisje w sieci komórkowej nowej generacji (3G, 4G) są już szyfrowane na tyle porządnie, że ich podsłuchiwanie jest bardzo utrudnione. Do ich zaszyfrowania używany jest klucz, generowany w oparciu o specjalny klucz zapisany na karcie SIM w momencie jej produkcji. Ten ostatni klucz jest tak zabezpieczony, by nie można go było z karty w żaden nieinwazyjny sposób odczytać. W momencie wytworzenia karty SIM (a raczej jej personalizacji) klucz ten jest zapisywany na trwałe na karcie i jednocześnie jest przekazywany do operatora telefonii komórkowej, który kartę zamówił. Karty i klucze przekazywane są w hurtowych paczkach, czasem nawet po kilkaset tysięcy sztuk. Znajomość tego klucza jest niezbędna, by móc w łatwy sposób odszyfrować transmisję między karta a stacją bazową. Z tego też powodu NSA i GCHQ podejmują wiele starań, by do tych właśnie kluczy dobrać się już na etapie produkcji kart SIM. Główne wysiłki obu wywiadów skupione były na największym światowym producencie kart SIM, firmie Gemalto, posiadającej również oddział w Polsce, w Tczewie. Agenci obu wywiadów nie ustawali w wysiłkach, by spenetrować sieć Gemalto. W tym celu zbierali informacje o pracownikach firmy, by zidentyfikować tych, którzy mają dostęp do kluczowych informacji takich jak hurtowe paczki kluczy szyfrujących. Z dokumentów wynika, że monitorowali skrzynki poczty elektronicznej pracowników, ich konta w serwisach społecznościowych i zachowania w internecie. jednym z celów był także polski oddział firmy w Tczewie. Plan dotyczący polskiego oddziału Agenci chcieli poznać publiczny adres IP z jakiego korzysta polski oddział firmy, by móc zebrać więcej informacji o jego ruchu internetowym. Niektóre oddziały innych firm przesyłały klucze szyfrujące swoim klientom nie korzystając z wystarczających mechanizmów ochrony danych, umożliwiając NSA i GCHQ podsłuchanie kluczy w trakcie ich transmisji. Tczew ponownie na liście celów Znamienne jest to, że na liście celów agentów figurują wyłącznie oddziały firmy Gemalto nie znajdujące się w jednym z pięciu współpracujących krajów (USA, Wielka Brytania, Kanada, Australia i Nowa Zelandia). W akcjach wywiadowczych NSA i GCHQ nie ma znaczenia, czy cel operacji znajduje się w Afganistanie czy w Polsce – w obu przypadkach najwyraźniej nie ma żadnych ograniczeń i atakowane mogą być firmy, które nie popełniły żadnego przestępstwa ani nie spiskują przeciwko żadnemu obcemu rządowi. Jeden z dokumentów ujawnionych przez Snowdena ogłasza sukces – NSA udało się dostać do sieci wewnętrznej Gemalto. Nie wiemy, ile danych kart SIM wraz z przypisanymi do nich kluczami szyfrującymi skradziono, ale biorąc pod uwagę fakt, ze dokumenty pochodzą z roku 2010 a Gemalto do tej pory nie wiedziało o włamaniu, to możemy sobie sami odpowiedzieć na to pytanie. Z innych dokumentów wynika, że NSA i GCHQ zbierały regularnie setki tysięcy kluczy szyfrujących z innych źródeł takich jak podsłuch transmisji sieciowych czy penetrowanie skrzynek pocztowych pracowników różnych firm, w tym także operatorów telefonii komórkowej na całym świecie. Dysponując wspomnianymi kluczami NSA czy GCHQ mogą nie tylko łatwo odszyfrowywać rozmowy prowadzone z wybranych telefonów ale także odszyfrować rozmowy nagrane wcześniej, do których do tej pory nie mogły mieć dostępu. Wygląda zatem na to, że telefonia komórkowa została także – mimo całkiem sensownych zabezpieczeń – spenetrowana i wykorzystana przez najpotężniejsze wywiady świata. Na szczęście nie musimy już ufać szyfrowaniu oferowanemu przez sieci komórkowe – możemy bez trudu dołożyć do niego swoje własne, dzięki aplikacjom takim jak RedPhone czy TextSecure, które serdecznie rekomendujemy.,Adam