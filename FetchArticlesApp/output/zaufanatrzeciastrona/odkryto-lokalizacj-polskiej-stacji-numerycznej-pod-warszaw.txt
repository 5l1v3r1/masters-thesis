Od dziesiątek lat w wielu regionach świata ktoś regularnie nadaje na falach krótkich audycje, w których odczytywane są tajemnicze ciągi cyfr. Kilka dni temu w sieci pojawiła się informacja, że jedną z radiostacji tego typu zlokalizowano pod Warszawą. Stacje numeryczne od wielu lat przyciągają uwagę radioamatorów i poszukiwaczy tajemnic. Dzień w dzień, o stałych porach, na różnych częstotliwościach kilkadziesiąt stacji nadaje swój niezrozumiały program. Według serwisu priyom.org jedna z nich została właśnie namierzona w Falentach pod Warszawą. Według niektórych źródeł stacje numeryczne nadawały już w trakcie pierwszej wojny światowej, nie natrafiliśmy jednak na dowody tak długiej historii. Bez wątpienia ich aktywność obserwowana jest od drugiej połowy lat 50-tych. Przez cały czas trwania zimnej wojny były intensywnie eksploatowane i chociaż po roku 1989 zaobserwowano mniejszą ilość transmisji i wyłączenie niektórych stacji, to część z nich działa do dnia dzisiejszego. Są wśród nich również stacje, których nadajniki zlokalizowane są w Polsce. Serwis priyom.org twierdzi, że wszystkie stacje numeryczne, nadające z terenu Polski, sygnał w eter wypuszczają w miejscowości Falenty, tuż pod Warszawą. Znajduje się tam obiekt wojskowy, należący do JW 2414, o nazwie Obiekt Terenowy Puchały-Falenty. Sama jednostka wojskowa to Pułk Ochrony – jednostka specyficzna, stanowiąca część Dowództwa Garnizonu Warszawa, znajdującego się poza strukturą rodzajów sił zbrojnych. Zadaniem pułku jest przede wszystkim ochrona i obrona obiektów i instytucji Ministerstwa Obrony Narodowej – ochrona fizyczna, obsługa systemów zarządzania dostępem do budynków, konwoje itp. Obiekt Puchały-Falenty na mapach Google jest zamaskowany, jednak można go obejrzeć za pomocą usługi Street View i to z dwóch stron. Na zdjęciach widać dużą ilość anten rozstawionych na całym terenie jednostki. Dziesiątki anten na terenie jednostki Można również obejrzeć teren bazy za pomocą map Bing a także spojrzeć na ujęcie z map Google sprzed kilku lat. Nie jest trudno zauważyć, że na ogrodzonym terenie znajduje się ponad 30 masztów antenowych różnego rodzaju. Po co tyle anten pułkowi, który według swojego profilu działalności nie zajmuje się łącznością? Z dokumentów dostępnych w sieci możemy się także dowiedzieć, że ok. roku temu przeprowadzono modernizację ogrodzenia obiektu wraz z budową elektronicznych systemów zabezpieczenia i kontroli dostępu za ponad 3 miliony złotych, a wykonawca modernizacji musiał wykazać się Świadectwem Bezpieczeństwa Przemysłowego co najmniej II stopnia potwierdzającym pełną zdolność do ochrony informacji niejawnych o klauzuli TAJNE. Nie wiemy, jak wygląda ochrona przeciętnych obiektów wojskowych w Polsce, ale wygląda na to, że ten obiekt chroniony jest ponadprzeciętnie. Skąd teoria, że to własnie w tej jednostce znajdują się nadajniki stacji numerycznych? Według priyom.org w dniach 28 i 29 czerwca nad tym obszarem przechodziły silne burze. Czas ich obecności w tej własnie okolicy był precyzyjnie odzwierciedlony w przerwach w transmisjach regularnych komunikatów. Jak tylko chmury oddalały się od Falent, transmisje wracały. Dodatkowo to właśnie na tę okolicę rzekomo wskazywały próby namierzenia jednej ze stacji numerycznych, przeprowadzone w roku 1998. Według zestawień dostępnych w sieci z powyższej lokalizacji nadają obecnie trzy stacje numeryczne: E11, S11a oraz M03. Wcześniej nadawały stamtąd obecnie nieczynne G11 i S11 (pierwsza litera oznacza język transmisji – E to angielski, S to słowiański, G to niemiecki a M to alfabet Morse’a). Stacja E11 nadaje od lat osiemdziesiątych w języku angielskim. W jej historii bywały przerwy trwające nawet do 5 lat, a do połowy roku 2013 jakość sygnału była bardzo słaba. W ciągu ostatniego roku jednak jakość ulegała wyraźnej poprawie a sama stacja dość rygorystycznie przestrzega harmonogramu transmisji, nadając tajemnicze ciągi cyfr po kilka razy dziennie na trzech różnych częstotliwościach (w zależności od miesiąca). Stacja E11 jest również ciekawa pod innym względem – jako źródło sygnału prawdopodobnie wykorzystywany jest system Windows XP. Kilkukrotnie po zakończeniu transmisji można było usłyszeć dźwięk wydawany przez XP w trakcie zamykania systemu. Słychać go także na nagraniu sprzed kilku dni, z 4 lipca – do odsłuchania poniżej (Windows zamyka się na samym końcu nagrania). Źródło: priyom.org.  Częstotliwości, na których nadaje stacja, wskazuje, że w większości przypadków jej transmisje skierowane są do innych krajów europejskich. Rzadziej obserwowane są także transmisje, które swoim zasięgiem mogą obejmować inne kontynenty. Specyficzna jest także wymowa cyfr przez lektorkę – np. 5 w jej angielskim to „fajwer” a 9 to „najnul”. Przez większą część miesiąca stacja wysyła „puste” wiadomości o treści np. „270/00” powtarzanej przez ponad 3 minuty. Dwa razy w miesiącu pojawiają się komunikaty o innej treści. W sieci można znaleźć pełen harmonogram dotychczasowych transmisji, można także posłuchać jej na żywo przez internet – według harmonogramu najbliższa transmisja w „ludzkich” godzinach będzie miała miejsce w piątek o 16:00 na częstotliwości 8530 kHz a słuchać jej można np. pod tym adresem. Inna stacja zidentyfikowana jako nadająca z tej samej lokalizacji to S11a, której komunikaty odczytywane są w języku rosyjskim.  Zastąpiła ona na początku lat 90tych stację S11, która nadawała numery w języku polskim. Co ciekawe, S11 używała różnych rodzajów nazewnictwa poszczególnych cyfr. Było to kolejno Zero, Jedynka, Dwójka, Trójka, Cztery, Piątka, Sześć, Siedem, Osiem i Dziewiątka.  Powszechnie uważa się, że stacje numeryczne nadają komunikaty dla szpiegów danego państwa, umieszczonych na cudzym terytorium. Według priyom.org stacja Puchały-Falenty pracuje pod kontrolą polskiej Agencji Wywiadu (odpowiedzialnej za cywilny wywiad zagraniczny), która dosyła do niej odpowiednie komunikaty za pomocą łącza mikrofalowego. Jednostronna metoda komunikacji radiowej jest bardzo bezpieczna dla odbiorcy – posiadanie odbiornika radiowego nie wyróżnia go w żaden sposób spośród populacji, może znajdować się gdziekolwiek a w razie przeszukania zawsze może szybko zjeść kartkę z harmonogramem komunikacji i kluczem kodowym. Wadą takiej komunikacji jest brak kanału zwrotnego. Problem ten dość sprytnie rozwiązano metodą nazwaną Bardzo Krótkie Nadawanie, zatem jeśli temat Wam się podoba to napiszemy o tym w kolejnym artykule. Przedstawimy także ciekawe algorytmy używane do szyfrowania nadawanych wiadomości. Za podesłanie linka i inspirację dziękujemy Marcinowi. Przy okazji zapewniamy, że nie planujemy samobójstwa ;),Adam