Polska policja nie przestaje nas pozytywnie zaskakiwać. Jak się własnie dowiedziliśmy, kilka dni temu został zatrzymany kolejny administrator forum przestępców ToRepublic, współsprawca niedawnego ataku na Plus Bank. Zaledwie tydzień temu opisywaliśmy zatrzymanie dwóch administratorów forum ToRepublic. Dzisiaj dotarliśmy do informacji o zatrzymaniu kolejnego administratora tego forum. Tym razem w ręce policji trafił Polsilver, który pół roku temu brał udział w zuchwałej kradzieży pieniędzy z Plus Banku. Jeszcze kilka miesięcy temu najpopularniejsze forum cyberprzestępców ToRepublic dostępne wyłącznie w sieci Tor miało 5 administratorów. Dzisiaj okazuje się, że policja zidentyfikowała i zatrzymała już trzech z nich. Obok aresztowanych w lutym tego roku Kybera i The Venom Inside w ręce stróżów porządku trafił także 33-letni Tomasz G., znany jako Polsilver. Lista administratorów ToRepublic Polsilver został zatrzymany na 3 miesiące i w trakcie przesłuchań przyznał się do stawianych mu zarzutów oraz udzielił obszernych wyjaśnień. Według naszych informacji Polsilver był na forum jednym z największych dostawców rachunków bankowych zarejestrowanych na podstawione osoby, tzw. słupy. Polsilver zajmował się głównie zakładaniem takich rachunków, klonowaniem ich w innych bankach (wykorzystując możliwość zdalnego założenia rachunku przelewem) oraz ich udostępnianiem innym przestępcom, przelewającym tam skradzione środki finansowe. Jego działanie było bardzo ważne dla funkcjonowania forum, oliwiąc tryby przestępczej machiny. Zatrzymanie Polsilvera musi być prawdziwym świętem dla policjantów ścigających cyberprzestępców – bez wątpienia historia jego współpracy z kontrahentami będzie bardzo interesującą lekturą. Na pewno interesujące będą także zeznania Polsilvera w sprawie włamania do Plus Banku. Sam zademonstrował już wiele miesięcy temu związek z włamaniem – to właśnie z jego konta publikowano na ToRepublic opis włamania, wykradzione dane klientów oraz żądania okupu. Dowiedzieliśmy się, że w trakcie przesłuchań przyznał się do współudziału w tym ataku wraz z innymi sprawcami. Czekamy na dalszy rozwój wydarzeń. Aktualizacja: Co ciekawe, na forum uległ zmianie profil jednego z moderatorów, Pocketa. Sugeruje on, że ma na imię Mateusz i pochodzi z Opola. Zmodyfikowany profil Pocketa Aktualizacja2: Kolejny użytkownik zmienił opis na forum – tym razem xyj został opisany jako fiat126pteam, zmienił także ikonę użytkownika. Nowy profil xyj,Adam