Oto nadszedł czas ogłosić kolejnego zdobywcę tytułu Wpadki Tygodnia. Odcinek trzynasty okazał się być pechowy dla niejakiego Edwarda Pearsona. Co takiego zrobił Edward i czemu pokonał administrację serwisu peb.pl? O tym będziecie mogli poczytać poniżej. Edward Pearson, 23-letni obywatel Wielkiej Brytanii, postanowił zostać bogaty. W tym celu zdecydował się wykorzystać proste, skuteczne narzędzia, zwane Zeus oraz SpyEye. Wg aktu oskarżenia, zaczął na początku roku 2010 a skończył w połowie 2011. W tym czasie zgromadził, uwaga, dane 8 milionów osób, 200 tysięcy kont PayPala oraz dane prawie 3 tysięcy kart płatniczych. Po podsumowaniu jego wirtualnych zasobów okazało się, że mógł na swojej działalności zarobić ponad milion dolarów. A ile zarobił? Całe 26 miesięcy więzienia. Pearson wpadł, jak w dobrych kryminałach, przez kobietę. Jego dziewczyna wykorzystała jedną ze skradzionych kart, by zarezerwować noclegi w luksusowych hotelach niedaleko ich miejsca zamieszkania. Poważną konkurencją dla Pearsona była kolektywnie administracja serwisu peb.pl, udająca, że nie doszło do włamania i wycieku danych użytkowników. Nie zasłużyli oni jednak na nagrodę w tym tygodniu, ponieważ, jak twierdzą dobrze poinformowane wiewiórki, baza wyciekła co najmniej kilka miesięcy temu.,Adam