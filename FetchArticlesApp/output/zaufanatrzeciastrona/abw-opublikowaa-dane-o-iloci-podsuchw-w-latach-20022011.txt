Helsińska Fundacja Praw Człowieka od ponad 3 lat walczyła z Agencją Bezpieczeństwa Wewnętrznego o udostępnienie szczegółowych informacji o ilości zakładanych podsłuchów. Po wielu sądowych bataliach ABW w końcu opublikowała dane. Pierwszy wniosek w trybie udostępniania informacji publicznej o opublikowanie danych o zakładanych podsłuchach Helsińska Fundacja Praw Człowieka złożyła w… kwietniu 2009. Czemu sprawa trwała tak długo? Poniżej zamieszczamy krótkie kalendarium. 2009-04-14 HFPC składa wniosek o dostęp do informacji publicznej 2009-05-14 ABW odmawia z uwagi na ochronę informacji niejawnych, nie wydając decyzji 2009-06-01 HFPC występuje ponownie 2009-09-16 HFPC zaskarża przed WSA bezczynność Szefa ABW w tej sprawie 2010-01-12 WSA stwierdza bezczynność Szefa ABW i zobowiązuje go do wydania decyzji 2010-03-05 ABW składa skargę kasacyjną 2010-07-07 NSA uchyla wyrok i przekazuje WSA do ponownego rozpatrzenia 2010-11-10 WSA ponownie zobowiązuje Szefa ABW do wydania decyzji 2011-01-04 ABW składa skargę kasacyjną 2011-05-18 NSA oddala skargę kasacyjną i nakazuje Szefowi ABW rozpoznanie wniosku HFPC 2011-08-24 Szef ABW wydaje decyzję odmowną 2011-09-11 HFPC składa wniosek do ABW o ponowne rozpatrzenie sprawy 2011-10-xx ABW odmawia udzielenia informacji 2011-12-12 HFPC zaskarża decyzję Szefa ABW 2012-03-13 WSA uchyla decyzję Szefa ABW 2012-06-05 Szef ABW składa skargę kasacyjną 2012-09-21 NSA oddala skargę kasacyjną 2012-12-07 ABW udostępnia informacje Jak więc widać, ABW zrobiło wszystko, co tylko było można, by danych nie udostępnić. Najpierw nie chciało wydać decyzji (którą HFPC mogłaby zaskarżyć), potem w końcu zmuszone do wydania decyzji wydało decyzję odmowną i na każdym możliwym etapie odwoływało się do wyższej instancji. Na szczęście dla nas sądy wszystkich instancji uznały, że o ile dane o tym, kto jest podsłuchiwany, stanowią tajemnicę, to dane o ilości podsłuchów powinny być – jak w wielu innych krajach – jawne. Jakie zatem dane były tak bronione przed ujawnieniem? Wnioski o kontrolę operacyjną Powyższy wykres przedstawia ilość wniosków o zarządzenie kontroli operacyjnej, składanych przez ABW w latach 2002-2011. Czy oznacza to liczbę założonych podsłuchów? Zdecydowanie nie. Jest ku temu kilka powodów. Wnioski o kontrolę operacyjną zatwierdzone przez sąd Z porównania obu wykresów widać, że albo ABW bardzo dobrze przygotowywało wnioski o kontrolę, albo sąd nie był skory je odrzucać. Na przykład w rekordowym roku 2007, z 2031 wniosków sąd odrzucił jedynie 21, czyli 1%. W roku 2004 sąd nie odrzucił żadnego wniosku na 1278 złożonych, a w 2005 odrzucone zostały tylko 2 na 1748. Przepisy, oprócz trybu zwykłego założenia kontroli operacyjnej, przewidują również tryb specjalny – w przypadkach niecierpiących zwłoki można podsłuch założyć, a następnie w ciągu 5 dni wystąpić do sądu o jego zatwierdzenie. W przypadku odmowy informacje pochodzące z podsłuchu powinny być usunięte. Tryb ten powinien być stosowany incydentalnie, w przypadku gdy istnieje ryzyko, że oczekiwanie na decyzję sądu może zniweczyć cała operację. Jak wyglądało stosowanie pilnego trybu? Przypadki niecierpiące zwłoki Jak widać, w samym roku 2007 przypadki niecierpiące zwłoki stanowiły prawie 10% wszystkich wniosków o zarządzenie kontroli operacyjnej. W 2009 wartość ta osiągnęła prawie 15%. Oczywiście bez znajomości szczegółów prowadzonych spraw trudno powiedzieć, czy wartości te są prawidłowe, jednak mogą być one znacznie niższe – na przykład w 2010 tylko niecałe 3% wniosków zostało złożonych w tym trybie. Jak jednak wyglądało zatwierdzanie tych wniosków przez Sąd Okręgowy? Odmowy udzielenia zgody w trybie niecierpiącym zwłoki Pechowy dla ABW był rok 2006, kiedy na 104 kontrole przeprowadzone w trybie niecierpiącym zwłoki, aż w 32 przypadkach sąd nie wyraził późniejszej zgody na tę kontrolę. Oznacza to, że aż 30% przypadków musiało skończyć się zniszczeniem zebranych danych. Najlepszy za to okazał się rok 2009, kiedy to na 150 wniosków tylko w jednym przypadku sad nie zgodził się z Agencją, a w 149 uznał kontrolę przeprowadzoną w trybie niecierpiącym zwłoki za zasadną. ABW odmówiło ujawnienia danych o tzw. przedłużeniach podsłuchów. W niektórych przypadkach, jak na przykład pojawienie się nowych okoliczności sprawy, ABW może wystąpić do sądu o przedłużenie kontroli operacyjnej o kolejne 3 miesiące. ABW uznało jednak dane o ilości przedłużeń za tak ważne dla bezpieczeństwa państwa, że odmówiła ich ujawnienia. ABW jest tylko jedną z wielu instytucji, mających w Polsce prawo stosować kontrolę operacyjną. Jak zatem wypada na tle pozostałych? Od roku 2010 udostępniane są publicznie zbiorcze dane o podsłuchach. Wynika z nich, że w roku 2010 sama Policja złożyła ponad 8 tysięcy wniosków (ABW tylko 749). W sumie wszystkie wnioski złożone w 2010 dotyczyły 6723 osób, co oznacza, że jednej osoby mógł dotyczyć więcej niż 1 wniosek. Z kolei w 2011 roku liczba zakładanych podsłuchów w Polsce spadła o 25% – ten globalny spadek dla wszystkich służb pokrywa się także z danymi przedstawionymi przez ABW. Helsińska Fundacja Praw Człowieka wykazała się wielką determinacją w uzyskaniu tych danych. Mimo wysiłków ABW udało się w końcu uzyskać odpowiedź na część pytań. Podobną batalię HFPC toczy obecnie z CBA – jest całkiem prawdopodobne, ze wkrótce i ta służba będzie musiała udostępnić dokładne statystyki. W większości krajów europejskich dane o podsłuchach są publiczne (i dużo bardziej dokładne). Dziękujemy zatem HFPC za przybliżenie Polski do krajów o większej przejrzystości działań panstwa.    ,Adam