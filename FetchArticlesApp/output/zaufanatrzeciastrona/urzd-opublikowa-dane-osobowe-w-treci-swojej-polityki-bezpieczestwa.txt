Powiatowy Urząd Pracy w Krośnie opublikował na swojej stronie internetowej Politykę Bezpieczeństwa, a w niej zrzut ekranu z systemu przetwarzającego dane osobowe bezrobotnych – z danymi kilkunastu osób na ekranie. Kilka dni temu jeden z naszych Czytelników podesłał nam ciekawego linka. Prowadził on do dokumentu Polityki Bezpieczeństwa PUP Krosno, w któym można było znaleźć dane, wyglądające na dane osobowe bezrobotnych. Niestety urząd konsekwentnie odmawia nam udzielenia odpowiedzi na kilka prostych pytań dotyczących tego incydentu. Polityka Bezpieczeństwa urzędu jest wypełnieniem wymogów wynikających z przepisów dotyczących ochrony danych osobowych. Zawiera ona wszystkie niezbędne elementy, w tym także opis struktury zbiorów danych, w których znajdziemy szczegółowy spis wszystkich narzędzi informatycznych używanych w urzędzie. Wśród nich jest także program ARCHIWUM, służący do, jak wynika z opisu zgromadzenia pod jednym numerem archiwalnym historii (okresy zarejestrowania, pobierania zasiłków, wysokość świadczeń itp.) poszczególnych osób. Jeszcze chwilę po wysłaniu zapytania w tej sprawie do urzędu na stronie nr 16 Polityki znajdował się zrzut ekranu z programu ARCHIWUM: Zrzut ekranu fragmentu Polityki Zamazaliśmy dane zawarte w zrzucie ekranu takie jak imię, nazwisko, numer PESEL oraz imię ojca. Krótko po wysłaniu pierwszego pytania do urzędu dokument magicznie uległ zmianie (nie widać tego w historii zmian) i w nowej wersji nie zawiera już rzeczonego zrzutu ekranu. Zaczęliśmy od prostego pytania wysłanego na skrzynkę urzędu o treści: Po kilku dniach zastępca dyrektora PUP przesłał do nas pytanie zwrotne. Chciał wiedzieć, jak brzmi nazwisko redaktora oraz na jaki adres ma wysłać odpowiedź. Nie spotkaliśmy się wcześniej z taką praktyką, zatem poprosiliśmy o odpowiedź na nasz adres email. Pan zastępca dyrektora był jednak nieugięty i w kolejnym emailu powołał się na art. 63 Kodeksu Postępowania Administracyjnego, który w naszej skromnej ocenie nijak się ma do zapytania prasowego. Postanowiliśmy jednak dać drugą szansę i poprosiliśmy o przesłanie informacji w trybie dostępu do informacji publicznej, który zgodnie z orzecznictwem nie wymaga podawania danych osobowych pytającego a odpowiedź powinna być wysłana również na adres poczty elektronicznej. Tym razem zastępca dyrektora wyciągnął innego asa z rękawa i zażądał wykazania, że żądana informacja ma charakter informacji publicznej. Mamy dosyć tej zabawy w kotka i myszkę – może ktoś z Czytelników wydusi z urzędu odpowiedź. Podsumowując, mimo wielokrotnych prób nie udało nam się dowiedzieć, czy udostępnione dane należały faktycznie do osób fizycznych zarejestrowanych jako bezrobotne w PUP Krosno. Biorąc pod uwagę fakt, że fragment zniknął z dokumentu a urząd aktywnie utrudnia nam uzyskanie odpowiedzi na to pytanie – musicie zgadywać sami. Dziękujemy Piotrowi za podesłanie informacji.,Adam