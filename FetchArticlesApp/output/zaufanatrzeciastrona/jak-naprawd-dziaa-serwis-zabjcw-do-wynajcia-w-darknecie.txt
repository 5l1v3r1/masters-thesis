Czy naprawdę można w tajemniczym internetowym podziemiu zlecić zabójstwo? Jak działa serwis pośredniczący między zabójcami a ich klientami? Dzięki niecodziennemu wyciekowi danych możemy zajrzeć za kulisy takiego przedsięwzięcia. Besa Mafia to jeden z chyba najbardziej znanych podziemnych serwisów morderców do wynajęcia, działający w sieci Tor. Kilka dni temu w sieci pojawiło się kilka plików zawierających dane użytkowników, prywatne wiadomości oraz listę zleceń wykradzionych podobne z serwisu. Co ciekawe, są też polskie ślady. Strona Besa Mafia pojawiła się w Torze na początku tego roku. Według opisu miała być inicjatywą albańskiej mafii, która dysponuje zabójcami w każdym zakątku świata i chętnie przyjmie zlecenia opłacane bitcoinami. Przez kilka miesięcy na różnych forach można było trafiać na komentarze użytkowników wskazujące, że korzystali z usług serwisu i są z nich całkiem zadowoleni. Można nawet było znaleźć recenzje w zwykłym internecie i choć większość wypowiedzi brzmiała co najmniej podejrzanie, to nie brakowało osób wierzących w prawdziwość świadczonych usług. Wygląd strony Wiara ta musiała nieco osłabnąć w ostatnich dniach, kiedy to do internetu wyciekła spora paczka danych pochodzących rzekomo z Besa Mafia. Nie potrafimy na 100% potwierdzić ich wiarygodności, ale jeśli ktoś je specjalnie preparował, to musiał poświęcić kilka tygodni na ten projekt. Z opublikowanych danych wynika, że właściciele serwisu nie tylko nabierali klientów i ich okradali, ale także przekazywali dane zleceniodawców i ich ofiar organom ścigania. Serwis Besa Mafia swoimi reklamami przyciągnął uwagę niejednego demaskatora oszustw. Artykuły na jego temat wyśmiewające rzekomą prawdziwość oferty opublikował m. in. serwis Pirate dot London oraz serwis Hidden Answers działający w sieci Tor. W kwietniu administratorzy obu serwisów otrzymali linki do niepokojących filmów. Było na nich widać podpalenia prawdziwych samochodów, którym towarzyszyła kartka z personalizowanymi pozdrowieniami dla autorów negatywnych recenzji. Poniżej znajdziecie jeden z filmów, a tu zapasowe linki do tego oraz drugiego nagrania.  Trzeba przyznać, że nagrania mogą wskazywać na co najmniej poważne traktowanie tematu przez autorów serwisu, jednak w ujawnionych danych znaleźć można ich proste wytłumaczenie, które zdecydowanie nie wskazuje na istnienie jakichkolwiek zabójców. Wśród ujawnionych danych znajdują się między innymi wiadomości ze skrzynki pocztowej autorów serwisu (preferowali taką formę kontaktu). Znaleźć tam można relacje klientów, którzy narzekają, że dwukrotnie dali się już oszukać rzekomym mordercom, wpłacili zaliczki i nic z tego nie wyniknęło oprócz straty pieniędzy. Administrator Besa Mafia zapewnia ich, ze tym razem będzie inaczej, przyjmuje płatność w BTC i przestaje odpowiadać na ich wiadomości (lub mnoży przeszkody by wyłudzić kolejny przelew). Powszechność reklam serwisu również znajduje wyjaśnienie w ujawnionych wiadomościach. Jego twórcy oferowali 10% prowizji za każde zlecenie wygenerowane przez naganiacza, motywując spamerów do publikowania odpowiednich linków i recenzji. Dodatkowo potencjalni zabójcy mogli rejestrować się w serwisie po wpłaceniu 1 BTC – lub odrobieniu tej kwoty w formie reklam publikowanych w internecie. Ciekawy model biznesowy. Na opublikowanej liście użytkowników nie natrafiliśmy na polskie adresy poczty elektronicznej ani brzmiące znajomo pseudonimy. Znaleźliśmy za to dwa ślady prowadzące do Polski. 27 stycznia 2016 użytkownik adresu email lopez1674@torbox3uiot6wchz.onion wysłał wiadomość następującej treści:   Nie znaleźliśmy śladów odpowiedzi. Więcej wiadomości wymienił użytkownik every69xp2@sukbals.com, który najwyraźniej miesiąc temu chciał zgłosić się do pracy:   W późniejszej korespondencji widać także wątek podpalania samochodów, jednak nie wiemy, czy do jakiegoś podpalenia w tym wypadku doszło. Znaleźć jednak można wyjaśnienie jak doszło do podpaleń opisanych powyżej – było to „testowe zlecenie” dla jednego z kandydatów na zabójców, który otrzymał za nie 300 dolarów. Za kolejne miał otrzymać następne przelewy, jednak więcej pieniędzy już nie zobaczył. Epilogiem niech będzie informacja, że w wiadomościach widać kilka przypadków, gdzie administratorzy serwisu przesyłali amerykańskiej policji informacje o zleceniach wskazujących na obywateli USA jako cele ataków. Wygląda zatem na to, że najpierw oszukiwali klientów oraz potencjalnych zabójców, a następnie przekazywali ich dane organom ścigania. Troll roku, a do tego całkiem nieźle płatny – i tak zapewne wyglądają wszystkie tego typu usługi w darknecie. Źródła: 1, 2,Adam