Większość użytkowników prawidłowo rozpoznaje już pliki .DOC.EXE. Co jednak mają zrobić, gdy do skrzynki dociera plik, którego rozszerzenie to .PDF, zgadza się także ikona, lecz plik niestety jest wykonywalnym koniem trojańskim? Choć sztuczka, która umożliwia sprytne zmodyfikowanie nazwy pliku, ma już kilka lat, to nie widzieliśmy jej w użyciu na polskim rynku. Warto zatem ostrzec przed takim trikiem przestępców. Na ślad ataku trafił jeden z naszych czytelników na przestępczym forum ToRepublic. Kilka dni temu ktoś umieścił tam w sekcji dla niezarejestrowanych użytkowników wpis o tytule zachęcającym użytkowników do weryfikacji treści wiadomości. W treści znajdował się link do archiwum ZIP umieszczonego w serwisie AnonFiles.com. Plik ZIP zawierał dużo losowych danych oraz jeden plik, który wzbudził nasze zainteresowanie. W podglądzie zawartości archiwum wyglądało to tak: Podgląd zawartości archiwum Interesujący jest fakt, że plik ma rozszerzenie PDF, podczas kiedy IZArc wskazuje, że jest to plik wygaszacza ekranu. Archiwum po rozpakowaniu tak wygląda w systemie Windows: Podgląd listy plików Nazwa to nadal PDF, a rodzaj pliku to ciągle wygaszacz. Jeśli ktoś jeszcze nie rozpoznał problemu, to poniżej widok ikon: Podgląd ikon plików Widzicie literkę „r” która się zabłąkała? To nie błąd systemu, tylko ślad po użytej sztuczce. Przestępcy użyli tu bardzo prostej sztuczki, znanej od wielu lat autorom złośliwego oprogramowania, czyli kodowania „od prawej do lewej”. W nazwie pliku umieszczono specjalny kod sterujący zmieniający kolejność wyświetlania znaków. Znak specjalny RLO (right to left override, U+202e) umożliwia zapisywanie słów np. w języku arabskim. Zatem plik zestawieniercs.pdf to tak naprawdę zestawienie[RLO]fdp.scr. Kliknięcie na takim pliku przy próbie wyświetlenia rzekomego dokumentu PDF spowoduje zatem wykonanie pliku SCR, a w konsekwencji instalację złośliwego oprogramowania. Sam złośliwy program dopiero wczoraj został wrzucony do serwisu Virus Total i jest obecnie rozpoznawany już przez większość przyzwoitych antywirusów. Choć sztuczka z RLO znana jest od co najmniej 6-7 lat, to nie przypominamy sobie, by była kiedykolwiek używana w atakach na Polaków. Czy można ją zablokować? Istnieją różne narzędzia, które można do tego celu wykorzystać, prawdopodobnie da się to także zrobić przez polityki Windowsa (możecie przetestować?). Co prawda opisany powyżej atak wycelowany był na razie w czytelników forum ToRepublic, to nie można wykluczyć, że wkrótce trafi także do Was, Waszych bliskich i pracowników. Przypomnijcie im zatem, że warto nie tylko sprawdzać rozszerzenia plików, ale także czytać ich opisy. Nie zaszkodzi ich także przeszkolić.,Adam