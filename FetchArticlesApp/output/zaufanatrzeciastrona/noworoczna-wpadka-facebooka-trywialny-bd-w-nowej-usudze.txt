Nowy rok zaczynamy zaskakującą wpadką Facebooka. Uruchomił on specjalnie na Sylwestra usługę „Midnight Delivery” (dostawa o północy), umożliwiającą doręczenie wiadomości w Nowy Rok. A przy okazji udostępniającą jej treść całemu światu. Sama idea ciekawa – Facebook postanowił umożliwić swoim użytkownikom zaplanowanie dostarczenia życzeń noworocznych dokładnie o północy. Pomysł może nie najnowszy, ale jego wdrożenie bez wątpienia mogło ułatwić życie nadawcom i sprawić przyjemność odbiorcom wiadomości.   Midnight Delivery   Jack Jenkins, bloger z Wielkiej Brytanii, postanowił przyjrzeć się poziomowi prywatności przesyłanych w ten sposób wiadomości. Spojrzał zatem na URL, pozwalający na odczytanie życzeń, który wyglądał tak: Oczywiście pierwszym testem była zmiana ID wiadomości. Zgadnijcie, co zobaczył? Oczywiście zgadliście – zobaczył cudzą wiadomość.   Cudza wiadomość z życzeniami (źródło: Jack Jenkins)   Część życzeń zawierała standardowy tekst, jednak zdarzały się również takie, które zawierały osobiste listy i prywatne zdjęcia nadawców. Co prawda wiadomości nie były opisane danymi nadawców i odbiorców, jednak każdej towarzyszyło zdjęcie profilowe nadawcy. Co można było jeszcze popsuć? Okazuje się, że oprócz czytania cudzych wiadomości można je było także kasować. Odkrywca błędu, będąc uczciwym i życzliwym obywatelem, zamiast skasować wszystkie cudze życzenia noworoczne zgłosił błąd Facebookowi. Facebook serwis chwilowo wyłączył, szybko naprawił i po kilku godzinach umieścił ponownie w sieci. Pozostaje pytanie, jak ta usługa przeszła wewnętrzne testy bezpieczeństwa? Skoro tak trywialne błędy programistyczne nie zostają wyłowione, to jakie inne wpadki czyhają jeszcze w kodzie? Pewnie prędzej czy później będziemy mieli okazję o nich napisać. Wesołego i ciekawego Nowego Roku! ,Adam