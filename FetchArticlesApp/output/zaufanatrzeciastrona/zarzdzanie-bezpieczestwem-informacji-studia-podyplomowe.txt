Staramy się popierać inicjatywy poprawy bezpieczeństwa i świadomości użytkowników. Jako że podstawą jest ciągle kulejąca w Polsce edukacja, tym chętniej opisujemy studia dostarczające wiedzy z obszaru zarządzania bezpieczeństwem informacji. Niewiele jest w Polsce uczelni, na których można poszerzyć swoją wiedzę z obszaru bezpieczeństwa. Jedną z najlepszych ofert posiada warszawska SGH, na której w grudniu rusza kolejna, czwarta już edycja studiów podyplomowych Zarządzanie Bezpieczeństwem Informacji. Studia trwają dwa semestry i obejmują 180 godzin warsztatów i wykładów. Oprócz wykładowców SGH, zajęcia prowadzą także pracownicy Deloitte oraz innych firm, działających w branży bezpieczeństwa. Program obejmuje wszystkie kwestie istotne z punktu widzenia osób, chcących zajmować się zawodowo „miękkimi” obszarami bezpieczeństwa IT. Nie znajdziecie tam programowania ani konfiguracji urządzeń sieciowych, lecz poznacie zasady ochrony danych, standardy i normy bezpieczeństwa, metodologie audytowe czy sposoby zarządzania ryzykiem. Osobom o dużych umiejętnościach technicznych studia takie mogą pomóc lepiej sprzedać swoje zdolności na rynku czy wewnątrz firmy. Z kolei osoby bez doświadczenia technicznego będą mogły zrozumieć, o co chodzi informatykom, mówiącym „to jest niebezpieczne”. Oprócz SGH, podobne studia podyplomowe można znaleźć również na Wydziale Zarządzania Politechniki Warszawskiej. Politechnika oferuje także studia podyplomowe o bardziej technicznym profilu.,Adam