Kolejne europejskie kraje poznają skalę amerykańskiej inwigilacji. Po Francuzach, Niemcach, Włochach i Hiszpanach przyszła kolej na Polaków. Według artykułu tygodnika Der Spiegel NSA rejestruje dane ok. 2-4 mln naszych rozmów dziennie. Szukając materiałów do kolejnego artykułu natrafiliśmy na bardzo ciekawe informacje. Der Spiegel, opisując program NSA pod kryptonimem BOUNDLESS INFORMANT wspomniał, że w grudniu 2012 NSA zebrała dane dotyczące kilkudziesięciu milionów rozmów telefonicznych Polaków. W ostatnich dniach poznaliśmy szczegóły skali inwigilacji, prowadzonej przez USA w Europie. Materiały, wyniesione przez Edwarda Snowdena, zawierają szczegółowe informacje dotyczące wyników programu BOUNDLESS INFORMANT za okres od grudnia 2012 do stycznia 2013. Program ten obejmuje zbieranie danych o rozmowach telefonicznych i połączeniach internetowych w wielu krajach całego świata. Wśród krajów, w których NSA zbiera najwięcej informacji, oprócz krajów dalekich od dobrych relacji z USA takich jak Pakistan, Iran, Irak, Jordania czy Afganistan znalazły się też Niemcy, Francja, Włochy czy Hiszpania. Wykres danych zebranych dla Niemiec Na przykład w Niemczech od 10 grudnia 2012 do 8 stycznia 2013 NSA zebrało ponad 360 milionów rekordów. Czego mogą dotyczyć dane? Wykresy odróżniają dane dotyczące usług telefonicznych oraz internetowych. W przypadku usług telefonicznych zapewne chodzi o tzw. CDRy (Call Data Records), czyli informacje o tym, między jakimi numerami i kiedy nawiązano lub próbowano nawiązać połączenie lub przesłano wiadomość tekstową. W przypadku internetu mogą to być zarówno informacje o przesyłanych wiadomościach poczty elektronicznej jak i o połączeniach wykonywanych przez internautów do konkretnych adresów IP. Z kolei we Francji było to ok. 70 milionów rekordów. Jak na tle tych krajów wypada Polska? Do tej pory nie wyciekły slajdy, przedstawiające wykresy przechwytywanych informacji dla Polski, jednak Der Spiegel opublikował akapit, w którym opisuje dane dotyczące naszego kraju. Ile danych zbiera NSA w Polsce Możemy w nim wyczytać, że przez pierwsze trzy tygodnie grudnia NSA zbierała w Polsce między 2 a 4 miliony rekordów dziennie. Daje to w sumie między 40 a 80 milionów rekordów. Czy to dużo? Na pewno za dużo o 40 do 80 milionów, jednak jest to wartość porównywalna do krajów takich jak Hiszpania czy Francja, jednocześnie mniejsza niż w Niemczech i dużo mniejsza niż w Pakistanie czy Iraku. Niestety takiej informacji nie znajdziemy w ujawnionych do tej pory materiałach. Źródłem informacji o rozmowach telefonicznych Polaków mogły być zarówno zapisy central telefonicznych największych operatorów, jak i systemów tzw. mediacji, czyli przetwarzania danych na format bardziej przyjazny innym systemom czy też systemy bilingowe. Dane mogły być także przechwytywane w punktach styku największych sieci operatorskich – w czym, jak wiemy, służby takie jak NSA czy GCHQ się specjalizują. Czy o zbieraniu danych przez NSA wiedziały polskie służby lub rząd? To bardzo dobre pytanie, biorąc pod uwagę fakt, że Polska wymieniana jest również w gronie odbiorców danych pochodzących z podsłuchów NSA. Czekamy na kolejne publikacje – może uchylą one rąbka tajemnicy. Aktualizacja 2013-10-30 W dzisiejszym wydaniu Wall Street Journal amerykańskie służby twierdzą, ze w przypadku Francji (i w domyśle również innych krajów) dane nie były zebrane przez NSA, tylko przez Francuzów, nie dotyczyły Francuzów, tylko były zebrane poza granicami Francji i Francuzi sami je Amerykanom przekazali. Wytłumaczenie ciekawe, chociaż nie wyjaśnia, czemu np. Irańczycy, których o przekazywanie danych wywiadowczych Amerykanom raczej nie podejrzewamy, znajdują się na tej samej liście.,Adam