Dzisiaj mija rok, od kiedy wrzuciliśmy pierwsze 4 artykuły na dopiero co powstałą stronę. Chcieliśmy z tej okazji podzielić się z Wami kilkoma statystykami i obserwacjami oraz podziękować za regularne odwiedziny i mniej regularne komentarze :) 12 miesięcy temu uznaliśmy, że czekanie tydzień lub dwa, aż polski serwis napisze o tym, co ciekawego słychać w świecie bezpieczeństwa, to trochę za długo. Postanowiliśmy to zmienić, publikując nasze wiadomości znacznie szybciej, motywując innych do tego samego. Chyba w jakiejś części nam się to udało, bo nasi najwięksi konkurenci prawie zaprzestali publikacji wiekowych informacji, a czasem nawet wrzucają swój artykuł już kilkadziesiąt minut po naszym. Udało się nam też utrzymać nasze podstawowe założenie, czyli zero reklam w jakiejkolwiek formie. Odmówiliśmy nawet Szkole Hakerów! Czy zrealizowaliśmy drugie założenie, czyli maksimum merytorycznych, ciekawych i aktualnych artykułów – to już pozostawiamy Waszej ocenie. Przez ostatni rok udało się nam wyprodukować 451 wpisów w serwisie. Które najbardziej Was zainteresowały? Nasze artykuły zauważyły Onet, WP i Fakt. Kilku administratorów dowiedziało się o problemach z bezpieczeństwem zarządzanych przez nich serwerów, a wielu użytkowników miało szansę zmienić swoje hasła, zanim do ich kont dobrali się włamywacze. Mamy też nadzieję, że dzięki lekturze naszego serwisu dowiedzieliście się czegoś ciekawego lub przydatnego. W ciągu ostatniego roku odnotowaliśmy sporo Waszych odwiedzin. Przy okazji za pomocą Google Analytics zebraliśmy też trochę statystyk, które wydają się nam interesujące. Zacznijmy od systemów operacyjnych, z których korzystacie.   Statystyki systemów operacyjnych   Tylko 80% z Was korzysta z systemu Windows. Ponad 7% to użytkownicy Linuxa a trzecie miejsce na podium zajął Android. Pierwszą piątkę zamykają systemy Apple’a. Spójrzmy teraz na przeglądarki, z których korzystacie. Tutaj wyniki jeszcze bardziej odbiegają od średniej.   Statystyki przeglądarek   Na świecie prowadzi Chrome, podczas kiedy Wy zdecydowanie wolicie Firefoxa (podobnie jak większość Polaków). Chrome zajmuje drugie miejsce, a podium uzupełnia Opera. Internet Explorer, który w ogólnoświatowych statystykach lokuje się na podium, wśród Was ledwo – ledwo wygrywa z przeglądarką Androida. Jak widać zarówno w statystykach systemów operacyjnych jak i przeglądarek, istotna część Was korzysta z urządzeń mobilnych – prawie 8% użytkowników odwiedza nas używając komórki lub tabletu. Z jakich urządzeń korzystacie najczęściej?   Statystyki urządzeń mobilnych   Prawie 23% Waszych urządzeń nie podaje informacji o swoim modelu (lub Google nie potrafi jej poprawnie zinterpretować). Powszechność iPhone’a raczej nikogo nie zaskakuje, tak samo jak najpopularniejszego modelu Samsunga. Kolejne dwa miejsca również dzielą między siebie potentaci na tym rynku. Oczywiście nie może w tym zestawieniu zabraknąć kwestii bezpieczeństwa. Jak się okazuje, prawie 1/3 z Was wchodzi na naszą stronę z wyłączoną Javą. Bardzo nas to cieszy! Pozostałym 2/3 polecamy na przykład ten artykuł. Z kolei spojrzenie na statystyki Flasha mówi, że mimo, iż w pierwszej połowie grudnia 2012 Adobe wypuściło nową wersję wtyczki, to dwa tygodnie później jedynie niecała połowa z Was zdążyła ją zaktualizować. Zapominalskich zapraszamy do zainstalowania aktualnej wersji. Wszystkim Wam dziękujemy za regularne odwiedzanie serwisu i zostawione od czasu do czasu komentarze. Dziękujemy też naszym korespondentom – na każdy list staramy się odpowiedzieć i nie raz korzystaliśmy z Waszych informacji w celu przygotowania artykułu. Jeśli uważacie, że nasze wpisy warte są lektury, to prosimy, byście podesłali linka do naszego serwisu swoim znajomym z branży. A jeśli sądzicie, że nasze wpisy są nic nie warte, to napiszcie nam o tym – chętnie dowiemy się, co Wam nie odpowiada. Zapraszamy do kolejnego wspólnie spędzonego roku!,Adam