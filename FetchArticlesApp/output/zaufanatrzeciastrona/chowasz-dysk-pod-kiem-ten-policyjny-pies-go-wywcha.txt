Przyzwyczailiśmy się już do policyjnych psów, które potrafią znajdować narkotyki lub psów ratowników, odszukujących zasypanych ludzi. Pewien oddział policji wpadł na ciekawy pomysł i wyszkolił też psa do wyszukiwania nośników danych. W dzisiejszych czasach nośnik o pojemności 128 GB może mieć rozmiar małego paznokcia. Powszechna miniaturyzacja oraz kreatywność przestępców zmusza organa ścigania do opracowywania nowych metod lokalizowania dowodów rzeczowych w trakcie przeszukiwania pomieszczeń czy pojazdów. Okazuje się, że metody sprawdzone w walce z przemysłem narkotykowym można również zastosować do nośników danych. Amerykański serwis Providence Journal opublikował długi reportaż o pracy oddziału policji zajmującego się ściganiem osób podejrzanych o posiadanie, wytwarzanie lub rozprowadzanie treści pedofilskich. Oprócz opisów kilku przypadków niedawnych zatrzymań możemy w nim także przeczytać o nowym nabytku oddziału, czyli labradorze o imieniu Thoreau. Thoreau przeszedł wielomiesięczne szkolenie w policyjnej akademii, gdzie nauczono go wykrywać wszelkie nośniki danych. Potrafi wywąchać dyski twarde, napędy USB oraz karty pamięci nie tylko przechowywane jako osobne urządzenia, ale także zamontowane w sprzęcie lub wręcz specjalnie ukryte. Thoreau w trakcie akcji treningowej W czerwcu tego roku labrador pomógł policji w pierwszym przeszukaniu. W jego trakcie zlokalizował dysk USB zawierający treści pedofilskie, schowany w metalowym pudełku w metalowej szafce. Nie ma także problemów z wywąchiwaniem np. dysków zapakowanych w woreczki próżniowe. Jego użycie przyspiesza przeszukania i sprawia, że przestępcom dużo trudniej ukryć nośniki zawierające pogrążające ich dane. Gdy policja zaczęła stosować psy do wyszukiwania narkotyków, dilerzy nauczyli się tak pakować swoje przesyłki, by te nie zawierały na zewnątrz zapachów wskazujących na zawartość. Jest to proces trudny i wymagający dużej staranności, jednak przestępcy, którzy go nie opanowali, notują straty w towarze lub wolności osobistej. Tak samo mogą zacząć zachowywać się przestępcy, posiadający elektroniczne dowody swojej nielegalne działalności. Trzeba jednak zauważyć, że przestępcy komputerowi mają dużo łatwiejsze zadanie – narkotyków nie da się zaszyfrować.,Adam