(źródło: Phillie Casablanca) Na polskim rynku konferencji poświęconych tematyce bezpieczeństwa długo trwał zastój. Było Secure, SEMAFOR, CONFidence i TAPT a potem długo długo nic. Na szczęście ta sytuacja się zmienia a dowodem tego jest m. in. Advanced Threat Summit. Październik pełen wydarzeń z branży bezpieczeństwa już się skończył, ale kilka ważnych imprez odbywa się również w listopadzie. W dniach 19 i 20 listopada w Centrum Sztuki Fort Sokolnickiego w Warszawie odbędzie się konferencja ATS. Wspominamy o niej, ponieważ jej forma ma odbiegać od tego, do czego byliśmy do tej pory przyzwyczajeni. Większość imprez tego typu odbywających się w Polsce i na świecie to ciąg wykładów o mieszanym poziomie atrakcyjności (dzięki czemu spora część uczestników większość czasu spędza w kuluarach na ploteczkach branżowych). Tym razem ma być inaczej. W trakcie konferencji cykle krótkich prezentacji na dany temat prowadzonych przez wielu prelegentów mają być przeplatane debatami, panelami oraz ciekawostką – tzw. roundtables, czyli możliwością rozmowy na jeden z około 20 wybranych przez organizatorów tematów przy okrągłym stoliku w towarzystwie moderatora – eksperta. Interesujące mogą też być warsztaty w formacie „przynieś swojego laptopa”, które nie poprzedzają konferencji, a są jej integralną częścią. Do wyboru będą trzy zagadnienia: Przyśpieszony kurs tworzenia i analizy złośliwego oprogramowania, Modelowanie zagrożeń – czyli jak zaprojektować bezpieczną aplikację oraz Modelowanie zagrożeń spod znaku DDoS i ponadnormatywnych obciążeń. Wizytówka konferencji Głównymi wątkami konferencji będą zagrożenia APT, DDoS, bezpieczeństwo aplikacji WWW oraz ciągłość działania serwisów WWW. Wśród osób, dzielących się swoim doświadczeniem, będzie między innymi Glib Pakharenko, członek zarządu kijowskiego oddziału ISACA i OWASP, który w wystąpieniu „Ukraińska cyberwojna – raport z pola walki – case study” opowie o atakach cybernetycznych w trakcie rewolucji na Majdanie i wojny z Rosją, sposobach i narzędziach reagowania na te ataki oraz współdziałaniu agend rządowych i organizacji zawodowych odpowiedzialnych za bezpieczeństwo. Wśród prelegentów i uczestników oraz moderatorów dyskusji warto także wymienić osoby, które znamy i które na pewno mają coś ciekawego do przekazania: Roberta Pająka (obecnie Herbalife), Marcina Fronczaka (AXA Polska), Piotra Skibińskiego (Polkomtel). Beatę Marek (Cyberlaw.pl), Radka Kaczorka (IMMUSEC) , Macieja Łopacińskiego (Agora) czy Piotra Koniecznego. Dzięki organizatorom konferencji mamy dla Was jedną wejściówkę. Tym razem wygrają najszybsze palce i łącza. Dzisiaj, punktualnie o godzinie 22 pod tym tekstem pojawi się pytanie konkursowe. Pierwsza osoba, która w komentarzu odpowie na nie prawidłowo, otrzyma możliwość udziału w konferencji. Kolejne dwie osoby otrzymają nagrody pocieszenia. Jeśli ktoś nie zdąży z odpowiedzią, to mamy też dobrą wiadomość – organizatorzy przewidzieli 10% zniżki w opłacie rejestracyjnej w przypadku podania kodu zaufana3strona10proc. Do zobaczenia na konferencji!  ,Adam