W dzisiejszym odcinku przyznajemy nagrodę Wpadki Tygodnia bardzo mało znanemu przedsiębiorstwu z Szanghaju o nazwie Shanghai Roadway D&B Marketing Services Co. Na to wyróżnienie zasłużyło, dając się złapać na największym współczesnym wycieku danych osobowych. Jak donoszą chińskie media, firma ta została przyłapana na oferowaniu dostępu do danych 150 milionów (!) Chińczyków. Tydzień temu chińska telewizja wyemitowała program o prawach konsumenta, w którym ujawniła, że w materiałach reklamowych Shanghai Roadway D&B Marketing Services Co znajduje się oferta sprzedaży danych takich jak imię, nazwisko, poziom dochodów, tytuł służbowy, numer telefonu oraz adres zamieszkania 150 milionów zamożnych Chińczyków. Dane te miały zostać zebrane z takich źródeł jak banki, firmy ubezpieczeniowe, agencje nieruchomości oraz firmy marketingowe. Co prawda Chiny mierzyć należy inną miarą, ale nie da się ukryć, że taka baza nawet w Chinach to nie przelewki. Co istotne, przetwarzanie takich danych bez zgody osób, których te dane dotyczą, stanowi w Chinach przestępstwo. Z poważnych tarapatach jest również amerykańska spółka Dun & Bradstreet Corp, która kupiła wyżej wymienioną chińską firmę 3 lata wcześniej. Zgodnie z amerykańskimi przepisami, jeśli kierownictwo centrali wiedziało o tym procederze, również może zostać postawione w stan oskarżenia. Poważną konkurencję w tym tygodniu stanowili zbiorczo autorzy oprogramowania do zabezpieczania haseł na urządzeniach mobilnych, którzy nie stosują żadnych zabezpieczeń w swoich aplikacjach. Mieli jednak oni już swoje pięć minut sławy w naszym serwisie, dlatego wygrali Chińczycy. Poza tym 150 milionów rekordów robi wrażenie.,Adam