Z reguły udaje się nam uniknąć poruszania tematów związanych z polityką, jednak dzisiaj zrobimy mały wyjątek. W trakcie debaty zespołu Macierewicza, poświęconej katastrofie smoleńskiej, internauci zakłócili przebieg transmisji w dość trywialny sposób. W Sejmie trwa właśnie debata z udziałem ekspertów parlamentarnego zespołu ds. wyjaśnienia przyczyn katastrofy smoleńskiej. Eksperci, przebywający poza granicami kraju, łączą się z obecnymi w sali sejmowej członkami zespołu Macierewicza, za pomocą Skype. Przez Skype’a również udostępniają ekran swoich komputerów, by prezentować wyniki badań. Transmisja wyświetlana jest na dużym ekranie, trwa jednocześnie transmisja spotkania na żywo w kilku stacjach telewizyjnych. Czy coś może pójść niezgodnie z oczekiwaniami organizatorów? Zakłócanie transmisji Najwyraźniej organizatorzy debaty nie docenili kreatywności polskich internautów. Co najmniej kilka, jeśli nie kilkanaście osób, zidentyfikowało nazwę użytkownika Skype profesora Bogdana Gajewskiego, który akurat prowadził prezentację na swoim ekranie i najwyraźniej postanowiło z nim porozmawiać, dzwoniąc do niego przez Skype. Jaki był efekt? Prowadzący, zamiast skupić się na swojej prezentacji, musiał większość energii poświęcać na klikanie guzika „odrzuć połączenie”, a na ekranie wyskakiwały jedna za drugą kolejne prośby o rozmowę, przysłaniając treść prezentacji. Wśród dzwoniących pojawił się nawet Władimir Putin. Krótko potem okazało się, że z żadnym z czterech ekspertów nie da się już nawiązać połączenia.  Ciekawe, jaką metodę obrony przed tego typu atakami przyjmie zespół Macierewicza przy najbliższej okazji. Zrezygnuje ze Skype? A może tylko zmieni nazwy użytkowników? Bo chyba nie zrezygnuje z telewizyjnych transmisji na żywo.,Adam