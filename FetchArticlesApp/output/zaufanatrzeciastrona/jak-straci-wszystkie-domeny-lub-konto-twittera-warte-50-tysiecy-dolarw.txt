Unikalne loginy w popularnych serwisach lub wartościowe domeny stają się coraz częściej celem przestępców. Boleśnie przekonał się o tym posiadacz konta @N na Twitterze, który musiał je oddać, by odzyskać domeny skradzione przez przestępców. Krótkie nazwy użytkowników Twittera są celem ciągłych ataków. Kilka miesięcy temu opisywaliśmy, jak amerykański dziennikarz, posiadacz konta @mat, stracił w wyniku ataku całe swoje cyfrowe życie. Dzisiejsza historia opisuje podobny przypadek. Naoki Hiroshima był szczęśliwym posiadaczem jednego z 26 jednoznakowych kont Twittera. Zarejestrował je dawno temu i praktycznie z niego nie korzystał, traktując pewnie jako inwestycję. Zapomnieć o nim raczej nie mógł, ponieważ regularnie otrzymywał albo oferty jego sprzedaży, albo informacje o próbie zmiany hasła przez włamywaczy. Z ofert wynikało, że konto warte jest 50 tysięcy dolarów, zatem Naoki pilnował, by nie trafiło w cudze ręce. Konto email powiązane z kontem Twittera znajdowało się w jego własnej domenie, poczta była obsługiwana przez Google, zatem spał spokojnie, 20 stycznia Naoki otrzymał SMSa od Paypala wskazującego, że ktoś próbuje przejąć jego konto. Nie był to pierwszy raz, zatem nie przejął się tą sytuacją. Krótko potem otrzymał niepokojącą wiadomość na swoją osobistą skrzynkę od rejestratora wszystkich swoich domen, GoDaddy. Wiadomość informowała go, że ustawienia danych jego konta uległy zmianie i jeśli ich nie przeprowadzał, to powinien skontaktować się z działem wsparcia. Naoki zmian nie przeprowadzał, zatem zadzwonił na podany w emailu numer (jego hasło do GoDaddy już nie działało). Tam został poproszony o podanie 6 ostatnich cyfr numeru swojej karty kredytowej, jednak okazało się, że włamywacz zmienił już numer przypisanej karty. Naoki utracił w ten sposób możliwość potwierdzenia swojej tożsamości dla GoDaddy. Został wobec tego poproszony o przesłanie dowodu tożsamości i obiecano mu odpowiedź w ciągu 48 godzin. W tym czasie atakujący zdążył już zmienić ustawienia serwerów DNS prywatnej domeny Naoki, na której znajdował się adres email przypisany do konta Twittera i wysłał wiele próśb o reset hasła. Emaile potwierdzające reset jednak ciągle przychodziły na skrzynkę Naoki, ponieważ rekordy MX, wskazujące na serwer obsługujący pocztę, nie zdążyły jeszcze dotrzeć do wszystkich serwerów DNS. Naoki zdążył zatem zmienić adres email na koncie Twittera, ratując je przed przejęciem. Ciągle jednak nie miał dostępu do swojego konta GoDaddy i powiązanych z nim domen i serwisów. Ku ogromnemu zaskoczeniu Naoki otrzymał po kilku godzinach negatywną odpowiedź od GoDaddy. Firma odmówiła dostępu do jego konta, ponieważ… nie był posiadaczem domen do niego przypisanych. Nie może zatem odzyskać dostępu dopóki nowy właściciel konta i domen nie wyrazi na to zgody. Okazało się zatem, że można przejąć konto u tego rejestratora tak skutecznie, by prawdziwy właściciel nie miał już szans na jego odzyskanie. Naoki próbował jeszcze dotrzeć prywatnymi ścieżkami do pracowników GoDaddy, ale nie osiągnęło to żadnego skutku. W tym samym czasie z Naoki skontaktował się włamywacz, który postawił sprawę jasno – albo odda konto @N dobrowolnie, albo nigdy już nie zobaczy swoich domen. Atakujący zagroził, że popełni z użyciem jego konta w GoDaddy takie nadużycia, by firma przejęła kontrolę nad domenami i nigdy już ich nie zwróciła. Naoki bardzo zależało na odzyskaniu swoich domen, zatem zgodził się oddać cenne konto Twittera (licząc po cichu na to, że kiedyś je odzyska). Włamywacz był na tyle uprzejmy, że na prośbę Naoki opisał proces przejęcia jego konta. Pierwszym etapem było przekonanie pracownika PayPala do udostępnienia 4 ostatnich cyfr numeru karty kredytowej przypisanej do konta klienta. Z tą informacją włamywacz zadzwonił do GoDaddy, które, jak pewnie pamiętacie, wymaga do identyfikacji 6 ostatnich cyfr numeru karty. Włamywacz przekonał jednak pracownika GoDaddy, by ten pozwolił mu zgadywać 2 z 6 cyfr… Miał przy tym szczęście, ponieważ pierwsza cyfra była zerem, zatem przy jednej z pierwszych prób trafił. Naoki zgłosił problem Twitterowi i od tygodnia czeka na odpowiedź. Aby nie stać się ofiarą podobnego ataku, należy przede wszystkim nie korzystać z usług GoDaddy, którego procedury najbardziej przyczyniły się do katastrofy. Drugą dobrą rekomendacją jest używanie do resetu hasła adresu email w domenie jednego z dużych dostawców usług, ponieważ prywatne domeny są podatne na przejęcie. Inną opcją jest zgłoszenie swojemu rejestratorowi domen chęci zablokowania możliwości dokonywania jakichkolwiek zmian jej dotyczących bez skomplikowanego procesu weryfikacji. Podobną historię możecie także przeczytać tutaj.,Adam