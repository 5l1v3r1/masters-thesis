Firma CrowdStrike postanowiła rozwiązać jeden z podstawowych problemów towarzyszących inżynierii wstecznej oprogramowania – pracochłonność. Problem trudny do pokonania, chyba, że możemy łatwo zwiększyć liczbę analityków pracujących nad tym samym projektem. W dobie popularności pracy grupowej możemy wspólnie z innymi osobami edytować dokumenty, oglądać prezentacje czy pracować nad grafiką. Tym samym tropem poszła firma CrowdStrike, która ogłosiła udostępnienie za darmo wszystkim użytkownikom narzędzia do grupowej analizy wstecznej oprogramowania. CrowdRE, bo tak nazwane zostało narzędzie, powstało w formie wtyczki do popularnego deasemblera Ida Pro. Dzięki CrowdRE osoby pracujące nad fragmentem kodu mogą łatwo przesyłać wyniki swojej pracy na serwer w chmurze. Serwer indeksuje wszystkie otrzymane fragmenty i umożliwia ich wyszukiwanie. Pozwala to na korzystanie z pracy innych analityków, w szczególności importowanie funkcji, które zostały już zdeasemblowane. Wraz z rozwojem platformy i wzrostem ilości dostępnych danych może to w znaczącym stopniu przyspieszyć pracę nad opracowaniem całości kodu.   Opis działania narzędzia (źródło: CrowdStrike)  Więcej informacji na temat projektu można znaleźć na firmowym blogu jego twórców. W najbliższych dniach w serwisie mają się tez pojawić filmy, demonstrujące działanie CrowdRE.,Adam