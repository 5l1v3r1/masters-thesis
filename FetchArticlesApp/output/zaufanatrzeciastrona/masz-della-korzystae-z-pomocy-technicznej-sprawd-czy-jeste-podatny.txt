Popularna aplikacja Della, ułatwiająca uzyskanie pomocy technicznej, pozwala także na wykonanie dowolnych poleceń na komputerze użytkownika. Nową, bezpieczną wersję, zainstalowało tylko 1% użytkowników. Jeśli posiadacie Della i próbowaliście skorzystać z pomocy technicznej online, jest spora szansa, że zostaliście poproszeni o zainstalowanie aplikacji Dell System Detect. Program ten potrafi znaleźć kod serwisowy (service tag). zidentyfikować zainstalowane sterowniki oraz pośredniczy w uruchamianiu narzędzi diagnostycznych. Po zainstalowaniu program dodaje się do odpowiedniego klucza rejestru, by startować przy każdym uruchomieniu systemu. W wielu jego wersjach odkryto bardzo poważny błąd – a wersje te nie mają funkcji automatycznej aktualizacji. Kilka dni temu pewien badacz zainteresował się działaniem aplikacji Dell System Detect. Przeanalizował jej kod źródłowy (uzyskany z łatwością przez dekompilację aplikacji .NET 2.0) i odkrył bardzo niebezpieczne zachowanie. Aplikacja z definicji umożliwia zdalne uruchamianie programów poprzez odpowiednie wywołanie do jej wewnętrznego serwera WWW. Mechanizmy ograniczające możliwość nadużyć miały gwarantować, że polecenia wydawać mogą tylko serwery znajdujące się w domenie Della, jednak ich implementacja okazała się całkowicie nieudana. Testy przeprowadzone przez firmę F-Secure pokazują, że program weryfikował jedynie, czy w adresie wywołującym znajduje się ciąg „dell”, dzięki czemu do ataku można było użyć ścieżki zlyserwer.pl/dell. Niektóre wersje wymagają ciągu „dell.com” który również można umieścić w dowolnym miejscu ścieżki. Pierwsza próba naprawienia problemu przez Della zaowocowała wprowadzeniem filtra weryfikującego, czy nazwa domenowa zawiera ciąg „.dell.”, dzięki czemu atak mogła przeprowadzić domena test.dell.zlyserwer.pl. Najnowsza wersja programu, 6.0.0.14, w końcu przyjmuje polecenia jedynie od serwera którego domena spełnia warunek „*.dell.com”. Niestety wszystkie poprzednie wersje mogą zostać łatwo oszukane – wystarczy odwiedzić witrynę, która będzie zawierała odpowiednio skonstruowany skrypt JS, a komputer automatycznie pobierze i wykona program udostępniony przez atakującego (polecamy pełną analizę błędu i metody jego wykorzystania). F-Secure przeprowadził szybką analizę jak przebiega aktualizacja podatnego oprogramowania. Różne jego wersje zostały znalezione na około 100 tysiącach komputerów użytkowników antywirusa tej firmy. Niestety zaledwie 1% wszystkich przypadków to najnowsza, bezpieczna wersja aplikacji – pozostałe wszystkie są podatne na atak. Podatne wersje na komputerach użytkowników (źródło: F-Secure) O ile można zrozumieć, że Dell chciał wbudować do swojej aplikacji funkcję instalowania innych programów, to trudno pojąć, czemu tak krytyczna funkcja została zabezpieczona w tak łatwy do ominięcia sposób. Użytkownikom Della zalecamy weryfikację, czy na ich komputerach nie znajduje się Dell System Detect i w razie potrzeby pilne odinstalowanie aplikacji. Jeśli jednak musicie z niej korzystać, to pamiętajcie, by pobrać najnowszą wersję.,Adam