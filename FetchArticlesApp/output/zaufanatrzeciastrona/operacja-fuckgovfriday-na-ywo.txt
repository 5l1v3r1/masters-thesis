Od kilku dni wtajemniczeni internauci szykowali się do operacji pod hasłem #FuckGovFriday. Jej celem ma być protest przeciwko projektowi INDECT, mającemu wprowadzić zintegrowane systemy monitoringu na ulice europejskich miast. Dzisiaj odbywa akcja protestacyjna. Akcja, koordynowana na forach oraz kanałach IRC, ma skupiać się na rządowych serwerach. Wg zapowiedzi powinniśmy się spodziewać co najmniej kilkunastu podmienionych witryn. Raporty na bieżąco mają pojawiać na Facebooku oraz Twitterze. My także spróbujemy relacjonować przebieg wydarzeń na żywo. 17:00 Na witrynie Katedry Chemii Nieorganicznej Politechniki Gdańskiej (Politechnika jest partnerem projektu INDECT) pojawił się wpis o treści „STOP INWIGILACJI! STOP INDECT!” oraz link do zrzutu bazy danych witryny zawierającej ok. 50 kont wraz z hashami. 17:15 Pojawia się zrzut bazy z witryny Krajowej Rady Sądownictwa. Kilkadziesiąt kont z niektórymi nazwiskami z pierwszych stron gazet oraz hasłami zapisanymi otwartym tekstem. Gratulacje dla administracji. Baza zawiera również numery telefonów. 17:16 Na witrynie Wydziału Architektury Politechniki Gdańskiej pojawia się dopisek „STOP INDECT! STOP INWIGILACJI! #FuckGovFriday #Anonymous”. 17:30 Witryna Sądu Rejonowego w Inowrocławiu wita wszystkich gości cytatem o treści „Ci ktorzy rezygnuja z Wolnosci w imie bezpieczenstwa, nie zasluguja na zadne z nich. – Thomas Jefferson” oraz „#FuckGovFriday”. W sieci pojawia się tez zrzut bazy serwisu, zawierający 5 kont. 17:35 Witryna Sądu Rejonowego w Szubinie przekierowuje teraz na stronę, zawierającą znajomy obrazek. Towarzyszy temu wydarzeniu pojawienie się bazy danych. 17:40 Los sądu w Szubinie dzielą Sąd Rejonowy w Bydgoszczy oraz Sąd Rejonowy w Tucholi. 17:45 Pojawia się baza danych witryny Prokuratury Okręgowej w Poznaniu – 14 kont wraz z hashami. 17:45 Teraz Sądy Rejonowe w Mogilnie, Nakle, Żninie dołączają do puli podmienionych witryn. 17:50 W sieci ląduje baza Studenckiego Klubu Turystycznego Politechniki Gdańskiej, zawierająca dane ponad setki osób. 17:55 Dołącza do niej „baza” serwisu www.notariusze.pl – trzy konta oraz Prokuratury Apelacyjnej w Białymstoku – 7 kont. 18:30 Z trudnych do ustalenia przyczyn podmieniona została również witryna ustrzyki.net.pl. 18:30 W sieci pojawił się zrzut bazy danych serwisu www.ngo.czestochowa.um.gov.pl. 18:45 Trwają ataki DDoS na serwisy www.nfz.gov.pl, www.zus.pl oraz www.indect-project.eu. 19:10 Wygląda, jakby atakującym skończyły się wcześniej przejęte serwery. Czyżby koniec show na dzisiaj? 21:00 Tak, jak się spodziewaliśmy, akcja zakończyła się po tym, jak głównemu animatorowi tego zamieszania skończyły się dostępne serwery. Pozostali „uczestnicy” w roli widzów nie mieli nic do dodania i w ten sposób możemy ogłosić koniec relacji. 22:10 Taka ciekawostka – wg Rzeczpospolitej „zhakowaniu uległy m.in. strony NFZ, ZUS” oraz „Hakerzy dokonali włamania na stronę samego projektu [INDECT]”. Nie ma to jak dziennikarz, który rozumie, o czym pisze.,Adam