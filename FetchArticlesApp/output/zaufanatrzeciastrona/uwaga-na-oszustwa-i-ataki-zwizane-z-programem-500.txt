W piątek startuje rządowy program Rodzina 500+. Takiej okazji tradycyjnie nie mogą przegapić przestępcy – w sieci widać już pierwsze próby wykorzystania sytuacji przez oszustów. Uważajcie i ostrzeżcie beneficjentów. Oszuści często korzystają z darmowej reklamy, kojarząc swoje ataki z popularnymi tematami promowanymi w mediach. Nie inaczej jest w przypadku sztandarowego programu rządzącej partii, którego start będzie miał miejsce już za dwa dni. Wnioski o wypłatę środków z budżetu państwa będzie można składać wieloma kanałami. O metodach informuje dedykowana rządowa witryna, a przestępcy postanowili ją sklonować i użyć do swoich celów. Już wczoraj o klonie ostrzegał rzecznik Ministerstwa Cyfryzacji:  Choć witryna która znajdowała się pod adresem www.rodzina500plus.info.pl już została zablokowana, to znaleźliśmy identyczną kopię pod domeną www.rodzina500plus.net.pl. Strona pozornie wygląda identycznie – oprócz jednego istotnego fragmentu. Główna strona oszustów W odróżnieniu od strony oficjalnej ta oferuje już możliwość „złożenia wniosku online”. Służy do tego taki oto formularz: Formularz oszustów Jeśli wpiszemy numer telefonu, to wkrótce z numeru 8717 otrzymamy wiadomość o treści „Wpisz XXXXX w pole na stronie”, gdzie XXXXX to 4-cyfrowy kod. Jego wpisanie powoduje aktywację usługi subskrypcyjnej polegającej na otrzymywaniu 3 wiadomości SMS tygodniowo, z których każda kosztuje 6,15 PLN. Czasem podczas wypełniania formularza pojawia się także informacja o błędnym numerze telefonu i prośbie o wysłanie wiadomości SMS o treści „ag.dalej” na numer 92550. Strona oszustów Koszt wysłania takiej wiadomości to ponad 30 PLN. Oczywiście wpisanie kodu czy wysłanie wiadomości nie ma żadnego związku z programem Rodzina 500+. Link „regulamin usług” prowadzi do serwisu obrazkovo.pl, prowadzonego przez firmę Hastro sp. z.o.o. z siedzibą: 00-613 Warszawa, ul. Chałubińskiego 8, NIP: 7010493640. Znaleźć tam można regulamin opisujący ogólne warunki świadczenia różnych bezwartościowych usług za wysokimi opłatami. Sam formularz SMS pobierany jest z serwisu rejestrowanko.pl, należącego prawdopodobnie do tej samej firmy. Strony te powiązane są z firmą FireMedia s.c. oraz wieloma oszukańczymi „programami” w sieci mającymi za zadanie wyłudzanie pieniędzy od internautów za pośrednictwem wiadomości SMS. Zamknięty już fałszywy serwis w domenie info.pl był hostowany w Polsce (co tłumaczy jego szybkie zniknięcie), obecnie używany adres net.pl jest już hostowany w Rosji. Oba adresy reklamowe są poprzez spam w komentarzach pod artykułami poświęconymi kwestiom programu Rodzina 500+: Spam z linkami Ministerstwo Cyfryzacji opracowało całkiem sensowny poradnik jak uniknąć zagrożeń związanych z udziałem w programie Rodzina 500+. Program ten jest oczkiem w głowie partii rządzącej. Wszystkie polskie organy i służby powołane do zapewnienia bezpieczeństwa IT czuwają nad zabezpieczeniem projektu. Może będzie to dobrą okazją, by w końcu ktoś ukrócił bezkarnie mnożące się od lat oszustwa „na SMSa”, ukrywające się pod płaszczykiem „programów zarabiania w sieci”. Opisany powyżej scenariusz jest tylko jedną z wielu możliwości ataku – jeśli traficie na inne, dawajcie znać. Pojawiają się nowe adresy – http://rodzina500plus.powiat.pl (przekierowuje na http://rodzina500plus.net.pl.swtest.ru) oraz http://500plus.cba.pl. Aktualizacja 2016-03-31 23:50 Co ciekawe strony phishingowe blokuje CyberTarcza Orange. Wygląda to tak: CyberTarcza w akcji,Adam