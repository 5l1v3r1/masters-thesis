Sieć Tor od wielu lat uznawana jest za najbezpieczniejszy sposób anonimowego przeglądania sieci oraz udostępniania w niej treści. Dwóch badaczy twierdzi, że udało im się opracować metodę identyfikacji jej użytkowników oraz serwerów. Od momentu powstania sieć Tor była celem różnorakich ataków, czasem także skutecznych, jednak nie było wśród nich znanych przypadków masowej, skutecznej deanonimizacji użytkowników i ukrytych w niej serwerów. Według badaczy, którzy zapowiedzieli swoją prezentację na konferencji Black Hat, mamy do czynienia z pierwszym takim przypadkiem. Black Hat to jedna z najważniejszych konferencji bezpieczeństwa na świecie. Przyjmowane na nią wystąpienia z reguły wnoszą coś nowego i ciekawego do badań nad bezpieczeństwem. To tam dowiadujemy się o nowych atakach, błędach i metodach obrony przed zagrożeniami. Tym razem na liście zapowiedzianych prezentacji pojawił się temat, który może zaniepokoić wielu internautów. Nie musisz być NSA by złamać Tora – deanonimizowanie użytkowników małym kosztem to tytuł prezentacji Alexandera Volynkina oraz Michaela McCorda. Według opisu treści wystąpienia autorom udało się odkryć adresy IP użytkowników sieci oraz poznać lokalizację wielu ukrytych serwerów. Oddajmy głos im samym:  Jeśli zapowiedź prezentacji jest zgodna z prawdą (a organizatorzy konferencji nie mają w zwyczaju zapraszać oszołomów czy hochsztaplerów), to szykuje się wielki przewrót w świecie anonimowości oraz ogromna afera. Skoro naukowcy mogli złamać anonimowość Tora, to czy zrobił to już ktoś przed nimi? Czy to odkrycie jest wyjaśnieniem niedawnych wpadek Silk Road czy Freedom Hostingu? Na odpowiedź na te pytania przyjdzie nam czekać do 7 sierpnia, chyba że wcześniej wycieknie treść prezentacji. Co ciekawe, obaj badacze, należący do zespołu CERT uniwersytetu Carnegie Mellon, mimo wcześniejszych obietnic do tej pory nie przedstawili swojego odkrycia zespołowi Tor Project. Odpowiedzialni za działanie sieci Tor o możliwym ataku dowiedzieli się dopiero z publikacji programu konferencji. Jest to działanie wbrew przyjętym zasadom dotyczącym odpowiedzialnego ujawniania błędów i stanowiło to duże zaskoczenie dla społeczności skupionej wokół Tor Project- nie mówiąc już o atakach na prawdziwych użytkowników. Komentarz do zapowiedzi prezentacji Jak zakończy się cała afera? Na pewno będzie jeszcze niejedna okazja, by o tym napisać. Dziękujemy anonimowym użytkownikom, którzy podesłali linki do tego tematu.,Adam