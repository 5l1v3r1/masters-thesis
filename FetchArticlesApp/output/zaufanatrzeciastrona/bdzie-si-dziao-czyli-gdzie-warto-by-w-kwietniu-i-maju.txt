W ciągu najbliższych 2 miesięcy obędzie się sporo interesujących konferencji omawiających tematy z dziedziny bezpieczeństwa. Poniżej krótkie podsumowanie naszym zdaniem najciekawszych pozycji zarówno w kraju, jak i za granicą. Co prawda liczba wydarzeń z dziedziny bezpieczeństwa w Polsce ciągle jeszcze odstaje od międzynarodowej średniej, jednak dystans powoli się zmniejsza, a liczba imprez odbywających się również poza Warszawą robi duże wrażenie. Najlepszym tego przykładem niech będą następne dwa miesiące. KrakYourNet: Jeszcze przez 4 dni w Krakowie trwa impreza pod tytułem KrakYourNet, w trakcie której odbywają się liczne warsztaty i wykłady związane między innymi z tematyką bezpieczeństwa komputerowego. Może jeszcze zdążycie na któryś z wykładów. SEConference: Tym razem w maju, ale również w Krakowie. W dniach 24-25 maja odbędzie się tam przywrócona z kilkuletniego niebytu konferencja SEConference, poświęcona kwestiom bezpieczeństwa oraz wolnego oprogramowania. Konferencja jest całkowicie darmowa. W gronie prelegentów znajdują się już Gynvael Coldwind oraz Mateusz ‚j00ru’ Jurczyk. Obu prelegentów nie musimy chyba polecać, a j00ru zapowiedział już temat wykładu – „Bezpieczeństwo jądra Windows, lub jak zabić system dwoma instrukcjami”. CONFidence: Kolejny powód, by pod koniec maja przeprowadzić się do Krakowa, to konferencja CONFidence, która odbędzie się w dniach 28-29 maja. Lista prelegentów jest długa i imponująca, więc poczytajcie sami i rezerwujcie, bo warto. TAPT: W dokładnie tym samym terminie co CONFidence na drugim końcu Polski, w Wyższej Szkole Policji w Szczytnie odbędzie się już szesnasta edycja bardzo ciekawej konferencji Techniczne Aspekty Przestępczości Teleinformatycznej. Tradycyjny już brak szczegółów zapowiedzianych wykładów wcale nie oznacza, że będzie nudno – wprost przeciwnie. Infoshare: Także na drugim końcu Polski, bo w Gdańsku, 16go i 17go maja odbędzie się konferencja Infoshare. Co prawda nie tylko o bezpieczeństwie, ale inne tematy też będą ciekawe (dzięki galq). Zagranica: Konferencji w naszej branży poza Polską nie brakuje, więc zasygnalizujemy tylko, gdzie będzie można zobaczyć występy naszych rodaków. Pod koniec kwietnia na SyScan w Singapurze wystąpią Gynvael Coldwind i Mateusz ‚j00ru’ Jurczyk z wykładem pt. Bochspwn: Exploiting Kernel Race Conditions Found via Memory Access Patterns. W połowie maja j00ru wystąpi także na NoSuchCon w Paryżu z wykładem pt. Abusing the Windows Kernel: How to Crash an Operating System With Two Instructions. Obaj panowie zgłosili się także na BlackHat US na przełomie lipca i sierpnia, ale nie otrzymali jeszcze potwierdzenia występu. Biorąc pod uwagę już zapowiedziane wykłady uczestnicy tej konferencji na pewno nie spędzą jej na rozmowach korytarzowych. A gdzie Wy się wybieracie?,Adam