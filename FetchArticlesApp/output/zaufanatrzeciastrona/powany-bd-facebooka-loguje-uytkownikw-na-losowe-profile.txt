Dzisiaj od około godziny 17 dostajemy zgłoszenia o problemach z Facebookiem. Zaczęło się od wyświetlania losowych zdjęć w miejsce ikon galerii, a obecnie otrzymujemy raporty o otwieraniu się profili losowych osób i możliwości podglądu ich aktywności. Najwyraźniej coś złego dzieje się z serwerami Facebooka. Użytkownicy otrzymują nie te treści, o które prosili, co czasem może prowadzić do dziwnych sytuacji, jak te, w których otrzymują dostęp do cudzych profili i strumienia aktywności. Od co najmniej kilkudziesięciu minut wejście na link https://www.facebook.com/images/profile/timeline/ powoduje otwarcie okna błędu, jednak w paskach górnym i bocznym widzimy dane losowych osób i powiadomienia o aktywności ich znajomych oraz dotyczącej ich wpisów. Przykładowe ekrany poniżej najlepiej pokazują istotę sprawy:   Odświeżenie ekranu powoduje wczytanie kolejnego profilu. Również w górnym pasku pojawiają się powiadomienia dotyczące aktywności we wpisach danego użytkownika. Na 10 prób otrzymaliśmy 9 profili osób z Polski i jeden prawdopodobnie z Turcji. Oprócz powyższych problemów w miejscu ikon pojawiają się losowe pliki z treściami zamieszczonymi przez użytkowników Facebooka. Zdarza się także podmiana zawartości wpisów sponsorowanych. Wygląda zatem na to, ze Facebook ma poważny problem techniczny. Aktualizacja 21:52: Jak informuje Michał, czasem można także natrafić na coś w rodzaju konsoli deweloperskiej.  Aktualizacja 22:18: Czytelnicy donoszą, że odpowiednio szybkie kliknięcie na liście czatu może owocować zapoznaniem się z ostatnimi wiadomościami. Robi się coraz weselej… Ilu z Was napisało już na facebookowe Bug Bounty? Zrzut ekranu od jednego z Czytelników potwierdzający powyższą obserwację:  Aktualizacja 23:27: Wiele wskazuje na to, że profile, które widzą odwiedzający wskazany link, to profile innych osób które tam akurat zaglądają. Wskazuje na to użytkownik MaszoK oraz wpis na Twitterze a także fakt częstego natrafiania na ślady naszego artykułu w powiadomieniach. Aktualizacja 23:58: Wygląda na to, ze Facebook usunął problem a przynajmniej jego objawy. Przy okazji tajemnicza „konsola” widoczna na zrzucie ekranu powyżej należy najprawdopodobniej do Neala Poole, inżyniera ds. bezpieczeństwa Facebooka. Poza tym pod linkiem https://www.facebook.com/images/profile/timeline/app_icons/photos_24.png nadal widać losowe obrazki.,Adam