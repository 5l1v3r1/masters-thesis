Firmy antywirusowe zawsze stanowią atrakcyjny cel dla włamywaczy chcących zyskać sławę i uznanie. Tydzień temu boleśnie przekonał się o tym Bitdefender, publicznie szantażowany przez włamywacza dysponującego fragmentem bazy klientów. 25 lipca z konta Twittera o nazwie @detoxransome opublikowano informację o włamaniu do serwerów firmy antywirusowej Bitdefender. Wkrótce pojawiły się także żądania okupu oraz loginy i hasła 250 klientów firmy. Bitdefender potwierdził problemy z bezpieczeństwem swojej infrastruktury. Dzięki blogowi Hacker Film mogliśmy poznać nieco szczegółów tego ciekawego incydentu. Choć włamania do firm antywirusowych się zdarzają, to jednak nie są na porządku dziennym. Zacznijmy od uspokojenia Czytelników – wszystko wskazuje na to, że w ręce włamywacza wpadły wyłącznie dane klientów korporacyjnych, korzystających z platformy chmurowej umożliwiające zarządzanie większą ilością stacji roboczych chronionych przez antywirusa. O ile jest to pocieszeniem dla przeciętnych klientów, o tyle dla firmy to zła wiadomość – z usług dla biznesu czerpie zapewne większe przychody. Początkowo włamywacz opublikował jedynie kilka podsłuchanych haseł:  Wkrótce jednak w sieci znalazł się plik z ok. 280 adresami email i powiązanymi z nimi hasłami. Hasła faktycznie wyglądają na podsłuchane (poziom złożoności raczej wyklucza ich złamanie) a wśród adresów email znajduje się 13 wpisów z domeny PL (dominują małe firmy, brak znanych marek czy instytucji). Włamywacz opublikował także zrzuty ekranu z paneli zarządzania infrastrukturą kliencką pokazując, że faktycznie posiadał dostęp do wykradzionych kont. Fragment ujawnionej bazy Przedstawiciel firmy w wypowiedzi dla magazynu Forbes potwierdził fakt wycieku danych i poinformował, że wszystkie ujawnione hasła klientów zostały zresetowane a klienci powiadomieni. Problem rzekomo miał dotyczyć około 1 procenta użytkowników biznesowych. Sam włamywacz twierdzi, że dzięki odkrytym przez siebie błędom mógł podsłuchiwać sesje klientów łączących się z witryną panelu zarządzania chmurą. To wyjaśnienie brzmi całkiem logicznie i prawdopodobnie. Wygląda zatem na to, że dane klientów indywidualnych raczej nie zostały przejęte przez atakującego. Jeśli jednak korzystacie z rozwiązania dla większych klientów a nie otrzymaliście prośby o zmianę hasła od dostawcy, to zróbcie to, zanim będzie za późno.,Adam