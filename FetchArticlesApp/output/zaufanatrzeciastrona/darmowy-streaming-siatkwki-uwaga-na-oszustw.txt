Polscy siatkarze odnoszą sukcesy na mistrzostwach świata, Polsat chce opłat od widzów, a oszuści nie próżnują. Polacy rzucili się oglądać darmowe streamingi, a oszuści zapraszają do serwisów wyłudzających opłaty za otrzymywanie SMSów. Od rozpoczęcia mistrzostw świata w siatkówce bardzo popularne w sieci są usługi streamingu meczów, najczęściej w oparciu o bezpłatny sygnał telewizyjny z innych krajów. Na fascynacji Polaków darmową siatkówką żerują oszuści, którzy pod pozorem oferowania darmowej transmisji w dużej rozdzielczości wyłudzają rejestracje w serwisach wysyłających płatne SMSy. Serwisy oszustów reklamowane są na forach oraz w czatach pod streamingiem konkurencji. W trakcie transmisji można co chwilę znaleźć linki rekomendowane przez „zwykłych użytkowników”. Choć wszystkie prowadzą na tą samą stronę główną serwisu, to każdy z nich jest unikatowy a jego treść decyduje o tym, jaką przynętę zobaczy ofiara. Przykładowo: Każda „transmisja” ma swój obrazek oraz fragment (o długości 1-2 sekund) wideo. Gdy zatrzymuje się wideo, pojawia się prośba o „darmową rejestrację”. Prośba o rejestrację w serwisie Jak się możecie pewnie już domyślać, „darmowa rejestracja” polega na wpisaniu na stronie kodu otrzymanego w wiadomości SMS. Jego podanie oznacza – zgodnie z regulaminem usługi schowanym pod mikroskopijnym linkiem (są nawet dwa różne regulaminy) – otrzymywanie 3 razy w tygodniu bezwartościowego SMSa w cenie 5 PLN netto od sztuki. Z tej usługi można wypisać się wysyłając SMSa o treści STOP HOTAWARDS pod numer 60568 (koszt 0 PLN). Jak możecie zwrócić uwagę na powyższym zrzucie ekranu, w momencie otwarcia strony obok okienka „transmisji” pojawiają się „komentarze użytkowników”. Rzut oka do kodu źródłowego serwisu wystarcza, by znaleźć ich źródło. Wyglądają tak: Brzmi wiarygodnie, prawda? Serwis livestream365.pl nie jest jedynym, wprowadzającym w błąd internautów. Na identycznej zasadzie działa chociażby hd-stream.pl (stosuje też przy okazji clickjacking na Facebooka), a wyłudzaniem potwierdzeń subskrypcji płatnych serwisów SMS zajmują się dziesiątki innych (w tym np. spamerzy z Facebooka „weryfikujący wiek użytkownika” czy autorzy stron typu „zlokalizuj dowolna komórkę”). Niestety jest to proceder trudny i uciążliwy do wyeliminowania. ,Adam