Wczoraj miała miejsce premiera nowej konsoli do gier firmy Nintendo – Wii U. Jednym z nowych elementów jest integracja konsoli z siecią społecznościowa Miiverse. Już w dniu premiery jednemu z graczy udało się uzyskać uprawnienia administratora Miiverse. Naciskanie losowych guzików może mieć zaskakujące skutki. Przekonał się o tym Trike, użytkownik forum NeoGAF. Trike kupił nową konsolę Nintendo i próbował dodać swoich znajomych do przyjaciół. Sprawiało mu to jednak problemy, więc próbował naciskać rożne klawisze na kontrolerze, aż trafił na klawisz X w momencie, gdy kursor znajdował się nad klawiszem wyjścia z aplikacji. Ku jego zaskoczeniu ukazało mu się menu DEBUG. Menu DEBUG (źródło: NeoGAF) Dalsze zwiedzanie różnych pozycji menu pokazało, że może zatwierdzać lub usuwać wpisy na forum, definiować listy zakazanych słów, zarządzać kontami administratorów, generować nowe hasła użytkowników czy też oglądać komunikaty od deweloperów. Co ciekawe, dostęp do tej części serwisu wymagał teoretycznie osobnego logowania, jednak gdy Trike, nie znając właściwego loginu i hasła kliknął w guzik logowania, przeszedł bez problemu do kolejnych ekranów. Zarządzanie kontami i wiadomościami (źródło: NeoGAF) Oprócz tych odkryć Trike trafił także na ukryte forum w japońskiej wersji językowej oraz na sekcje forum, które jeszcze nie były aktywne. Nieaktywne fora zawierały wyraźne wskazówki, jakie kolejne gry może wypuścić Nintendo w najbliższych miesiącach. Nieaktywne fora (źródło: NeoGAF) Najwyraźniej problem wziął się z faktu, że ktoś zapomniał wyłączyć debugging przed wydaniem wersji produkcyjnej. Nintendo na razie nie skomentowało wpadki, jednak sposób wejścia do menu dla administratorów został już naprawiony. Trzeba przyznać, że to dużo szybsza reakcja niż w przypadku Sony…  ,Adam