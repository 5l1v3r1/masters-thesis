Ktoś regularnie od paru miesięcy wykrada z amerykańskich systemów ogromne ilości danych o obywatelach USA – szczególnie tych pracujących w administracji państwowej. Kto stoi za atakami i do czego mogą być wykorzystane wykradzione dane? Na skutek zaledwie kilku skutecznych włamań w rękach tajemniczych włamywaczy znalazły się najbardziej poufne dane prawie 100 milionów Amerykanów. Historie chorób, nałogów, zatrudnienia, problemów z prawem – nie jest to rodzaj danych, które najczęściej interesują przestępców. Ataki na firmy ubezpieczeniowe i sektor rządowy nie wydają się mieć celu zarobkowego, włamywaczom najwyraźniej chodzi o szeroką wiedzę na temat obywateli USA. W lutym 2015 80 milionów byłych i obecnych klientów firmy Anthem, drugiego największego dostawcy ubezpieczeń zdrowotnych w USA, dowiedziało się, że ich dane mogły trafić w ręce włamywaczy. Nie były to jednak dane kart płatniczych, a ich dane osobowe, informacja o zatrudnieniu, dochodach i historia chorób. Miesiąc później podobną wiadomość otrzymało 11 milionów klientów firmy Premera. Na czarnym rynku nie pojawiły się żadne wykradzione dane. Nikt nie pochwalił się włamaniami. Problemom firmy Anthem szczególnie uważnie przyglądało się Biuro Zarządzania Personelem (Office of Personnel Management, OPM), jednostka administracji USA odpowiadająca za obsługę dużej części procesów kadrowych. Włamanie do Anthem było istotne z punktu widzenia ochrony danych ponad miliona pracowników administracji państwowej, którzy byli klientami firmy. W lipcu 2014 OPM sam był ofiarą włamania, jednak nie zidentyfikowano wtedy skradzionych danych. Prawdziwa bomba wybuchła kilka dni temu, kiedy to OPM poinformował, że ponownie padł ofiarą włamania (i to już w grudniu 2014) a złodzieje skradli dane co najmniej 4 milionów pracowników administracji rządowej, w tym dane, które powinny być chronione najlepiej. Jak wynika z prasowych przecieków, w rękach włamywaczy znalazły się dane zbierane w trakcie procesu występowania o dopuszczenie do przetwarzania informacji niejawnych. W USA proces zbierania i weryfikacji zgłoszeń przeprowadza właśnie OPM. Ankieta, którą wypełniają osoby chcące uzyskać dostęp do pracy przy rządowych sekretach, ma ponad 120 stron. Kandydaci muszą w niej opisać wszystkie istotne aspekty swojego życia: edukację, historię zatrudnienia, problemy z nałogami, problemy z prawem, szczegóły zobowiązań finansowych i posiadanego majątku a także wyspowiadać się z zawieranych znajomości czy podróży zagranicznych. Teczka pracownika może także zawierać np. opinię psychologa czy wyniki testów na wykrywaczu kłamstw. W ręce włamywaczy wpadł zatem niezwykle cenny zbiór informacji dotyczących dużej części obywateli USA, będących w centrum zainteresowania służb wywiadowczych. Co więcej, w okradzionym archiwum znajdowały się podobno informacje zbierane od roku 1985. Oprócz informacji związanych z procesem uzyskiwania dostępu do tajemnicy państwowej, agencja przetwarza także dane dotyczące stanowisk poszczególnych osób, ich zadań, poziomu realizacji celów oraz odbytych szkoleń. Przy okazji – proces uzyskiwania dostępu do tajemnicy państwowej w Polsce wygląda podobnie, choć weryfikacją informacji zajmuje się ABW/SKW a sama ankieta ma kilkakrotnie mniej stron (choć trzeba często dołączać załączniki). Ze względu na w 100% papierowy proces aplikacji i weryfikacji, dane polskich posiadaczy poświadczeń bezpieczeństwa są dobrze zabezpieczone przed hakerami. Jak zwykle w takich przypadkach szczegóły techniczne włamania są trudne do zdobycia. Prasa poinformowała jedynie, ze atakujący użyli błędu typu 0day, by dostać się do sieci. Z kolei fakt istnienia domen opmsecurity.org i opm-learning.org powiązanych z włamywaczami wskazuje raczej na phishing. Z kolei trzeci możliwy scenariusz to atak za pomocą danych podwykonawców – firmy takie jak USIS czy KeyPoint Government Solutions wykonujące zlecenia na rzecz OPM były ofiarami podobnych włamań w zeszłym roku. Czemu włamanie mogło nie być trudnym zadaniem? Dobre spojrzenie na sprawę daje wynik audytu bezpieczeństwa, przeprowadzony przez wewnętrzny zespół organizacji. Według niego OPM nie posiada nawet spisu swoich serwerów, baz danych i urządzeń sieciowych. 11 z 47 używanych systemów nie przeszło procesu zatwierdzania spełnienia wymogów bezpieczeństwa – prawdopodobnie dlatego, że nie wiązały się z tym żadne konsekwencje. Osoby uzyskujące dostęp z zewnątrz do serwerów organizacji nie musiały korzystać z dwuskładnikowego uwierzytelnienia a firma nie prowadziła regularnych skanów podatności swoich systemów. Poziom bezpieczeństwa dwóch istotnych baz danych oceniono tak nisko, że rekomendowano ich wyłączenie do czasu wprowadzenia poprawek. Donna Seymour, odpowiedzialna za obszar IT w OPM, zakwestionowała wskazania audytu tłumacząc, że autorzy raportu korzystali z przestarzałej metodologii a wyłączenie baz danych spowoduje nieakceptowalny wzrost opóźnień w procesie weryfikacji dostępu do informacji niejawnych. Sieć OPM była zabezpieczona – podobnie jak w przypadku innych instytucji federalnych – przez wspólny system nazwany Einstein wdrożony rzekomo kosztem 3 miliardów dolarów. Agencja korzystała ze starszej wersji systemu, ponieważ wdrożenie nowej planowano na 2018 (obecnie termin przesunięto na 2016). Einstein jednak zawiódł w przypadku tego incydentu, ponieważ potrafi on wykrywać jedynie ataki oparte o znane już sygnatury, a atakujący zadbali, by takie się nie pojawiły. Projekt jego wdrożenia dotknęła choroba towarzysząca wielu dużym projektom – choć sam system był rzekomo nowoczesny, to w momencie jego uruchomienia z powodu licznych opóźnień stał się już przestarzały. Ostatnie włamanie OPM wykrył samodzielnie jedynie dlatego, że w ramach poprawy poziomu bezpieczeństwa informacji instalowano nowe systemy i w trakcie ich uruchamiania natrafiono na ślady wycieku milionów plików. Choć wrogów USA na świecie nie brakuje, wszystkie gazety zgodnie twierdzą, że ślady ataku wskazują na Chińczyków. Ciekawą analizę przeprowadzili badacze z organizacji ThreatConnect, którzy przedstawili konkretne dowody łączące kilka opisanych powyżej spraw ze znaną grupą chińskich włamywaczy Deep Panda (inne nazwy to Shell_Crew, PinkPanther oraz Group 72). To byli Chińczycy (via DuoSec) Choć w dzisiejszych czasach trudno jednoznacznie przypisać sprawstwo internetowego włamania, to najwyraźniej wiele śladów, zarówno ze strony metod działania przestępców jak i realizowanych przez nich celów wskazuje na Chiny. Jak podsumował to jeden z anonimowych urzędników „Pytanie nie brzmi, czemu Chińczycy włamali się do OPM. Pytanie brzmi, czemu tak długo z tym zwlekali?”. Tylko wyobraźnia włamywaczy ogranicza sposób, w jaki mogą wykorzystać zgromadzone dane. Spójrzmy na kilka możliwych scenariuszy: Bez wątpienia zgromadzone w ten sposób dane znajdą – lub już znalazły – odpowiednie zastosowanie, niezgodne z ich pierwotnym przeznaczeniem. Grupa kilkudziesięciu naukowców z NASA mogą powiedzieć „a nie mówiliśmy?”. W 2007 odmówili oni przekazania swoich poufnych danych pracodawcy, zgłaszając wątpliwości co do poziomu bezpieczeństwa powierzonych informacji i celowości zbierania tak szczegółowych danych. Niestety w roku 2011 w ostatniej instancji przegrali proces który wytoczyli NASA. Co prawda OPM zaoferował wszystkim ofiarom ostatniego włamania darmową usługę monitorowania czy ktoś nie próbuje skorzystać z ich danych w celu wzięcia kredytu, jednak problem polega na tym, że włamywacze na pewno nie będą wykorzystywać skradzionych danych do zakupów. W zasadzie ofiary włamania oprócz swoich haseł powinny zmienić daty urodzin, historię zatrudnienia i adres zamieszkania oraz nałogi. Dodatkowe źródła informacji nie wskazane w tekście: Reuters, Washington Post, Bloomberg, Politico, New York Times, Washington Post, Nextgov, Reuters.,Adam