W dzisiejszym odcinku serialu pt. Wpadka Tygodnia laureatów mamy jedno wydarzenie, ale za to dwóch laureatów. Postanowiliśmy przyznać nagrodę zarówno sprawcy naruszenia bezpieczeństwa, jak i ofierze – obie strony bowiem nie popisały się mądrością ani zapobiegliwością. Pierwszym laureatem został Lewis Blessed, 15-letni uczeń katolickiej szkoły w Rotherham w Anglii. Lewis najpierw, jak opowiada jego matka, podejrzał login swojej nauczycielki, gdy przez chwilę był on widoczny na projektorze. Następnie zgadł hasło i zalogował się do szkolnego systemu wspierającego pracę kadry nauczycielskiej. Za odgadnięcie hasła nauczyciela nagrody nie przyznajemy – dostaje ją za to, że wrzucił na Facebooka szczegóły uwag nauczycielskich skopiowanych z wirtualnego dzienniczka swoich kolegów i koleżanek. Informację o wpisie na Facebooku najpierw dostali rodzice jednej z uczennic, zaraz potem szkoła, a następnie policja. Lewis został zawieszony w prawach ucznia na 9 dni. Jak twierdzi mamusia Lewisa, nie jest on w żadnym wypadku hakerem. Co więcej, rodzicielka ma nadzieję, że w przyszłości jej syn nie będzie się zajmował informatyką. Drugą część nagrody dostaje oczywiście nauczycielka oraz twórcy systemu – nauczycielka za użycie łatwego do odgadnięcia hasła, twórcy systemu za brak mechanizmów uniemożliwiających używanie łatwych haseł. Nie mogło w tym tygodniu zabraknąć zdjęcia, które w czwartek wrzucaliśmy na naszego Facebooka. Co prawda to tylko hasła do sieci dla dziennikarzy, ale jednak nie powinno się takich rzeczy pokazywać w kamerze w popularnej stacji telewizyjnej. Jak tatuś zrobi dziubek... (źródło: ESPN),Adam