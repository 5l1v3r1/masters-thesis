(źródło: takacsi75) Gdy padły systemy elektrowni zasilającej rafinerię gazu ziemnego w USA, wszyscy wpadli w panikę. Brak prądu przez więcej niż kilka godzin oznaczał konieczność zatrzymania całej instalacji i straty przekraczające milion dolarów na godzinę. Na Reddicie trafiają się czasem niezwykłe perełki – tym razem jest to relacja inżyniera sieci, który został wezwany do usunięcia poważnej awarii o nieznanych przyczynach. Rzadko trafiają się tak ciekawe historie z pierwszej ręki. Problem zgłosiła ogromna rafineria gazu ziemnego w południowym Teksasie. Instalacja położona jest w regionie w którym brak wystarczających zasobów energii elektrycznej, więc by zapewnić sprawne jej działanie obok rafinerii powstała elektrownia o szczytowej mocy ponad 40 MW, również zasilana gazem ziemnym. Problem dotyczył właśnie elektrowni, a konkretnie jej sieci, która według zgłaszających padła. Rafineria gazu ziemnego Problem był poważny, ponieważ rafineria może działać bez wsparcia elektrowni jedynie przez kilka godzin – potem trzeba ją zatrzymać, co generuje ogromne straty. W momencie, gdy nasz bohater odebrał telefon, do zatrzymania rafinerii brakowało 6 godzin. Anonimowy bohater odebrał telefon, ponieważ to on konfigurował sieć w tej właśnie elektrowni. Sieć nie była narażona na awarie. Odseparowana od świata, wyposażona jedynie w switche i okablowanie, łączyła wszystkie sterowniki przemysłowe, mierniki i inne elementy niezbędne do sterowania elektrownią. Gdy nasz bohater poinstruował pracownika na miejscu jak przeprowadzić proste testy typu ping, zorientował się, że sieć działa, a problem musi leżeć gdzie indziej. Poprosił zatem o zdalny dostęp przez specjalnie w tym celu wpiętego do sieci laptopa. Nasz bohater zalogował się na początku do konsoli systemu elektrowni i od razu znalazł znany wielu administratorom komunikat o treści Network Error: Cannot connect to database. Wiedział już też, że jego pierwsza część nie jest prawdziwa. Serwer bazodanowy z Windows Server 2012 i MSSQL działał, jednak proces SQL był wyłączony i próba jego uruchomienia kończyła się natychmiastowym zamknięciem. Powodowało to brak łączności z miernikami i sterownikami, a procedury bezpieczeństwa automatycznie wyłączały w takim wypadku turbiny. Nasz bohater skontaktował się z dostawcą systemu sterowników przemysłowych jednak dowiedział się od niego, że konfiguracją serwera SQL zajmował się jeszcze inny podwykonawca, który jest akurat na urlopie. Do zamknięcia rafinerii pozostały 4 godziny, zatem zawzięty inżynier postanowił grzebać dalej samemu. To, co znalazł w logach, jest godne utrwalenia w annałach klasyki wdrożeń. Był to komunikat o treści Invalid license data. Reinstall is required. Tak. Wdrożeniowcy bazy danych zapomnieli wgrać klucze licencyjne, przez co baza działała w trybie próbnym (trial) i po 180 dniach po prostu odmówiła dalszej współpracy. Nasz bohater wspólnie z przypartym do muru dostawcą systemów sterowników wykonali następujące operacje: Inżynierowi gratulujemy wytrwałości, wdrożeniowcom gratulujemy kompetencji. Jak mówią na Reddicie, jedynym zaskoczeniem w tej historii jest fakt, że jednak kupili licencję. Z podziękowaniami dla @szescstopni za wskazanie wpisu na Reddicie,Adam