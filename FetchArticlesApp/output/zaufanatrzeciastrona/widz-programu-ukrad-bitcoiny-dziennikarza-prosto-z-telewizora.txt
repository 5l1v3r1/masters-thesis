(źródło: btckeychain) Przechowywanie walut wirtualnych wymaga zachowania przynajmniej podstawowych zasad bezpieczeństwa. Do nich należy także unikanie pokazywania klucza prywatnego swojego portfela w popularnym programie telewizyjnym. Kiedy pewien student pokazał w telewizji transparent z kodem obrazkowym swojego portfela, dostał ponad 23 BTC darowizn. Był jednak na tyle sprytny, że pokazał oczywiście tylko klucz publiczny – w przeciwieństwie do dziennikarza stacji Bloomberg TV, który pokazał klucz prywatny i stracił całą – choć niewielką – zawartość swojego portfela. Prywatny klucz portfela Wpadka nastąpiła w trakcie programu na żywo, gdzie jeden z dziennikarzy pokazywał dwóm innym, jak można wykopać bitcoiny. Na zakończenie swojej opowieści sprezentował dwojgu prowadzącym program kupony bożonarodzeniowe, które były załadowane kwotą 20 dolarów. Kupony składały się m. in. z klucza publicznego, znajdującego się na okładce (do załadowania kuponu) oraz klucza prywatnego, ukrytego za plombami bezpieczeństwa. Jeden z odbiorców kuponu rozpakował go na wizji i pokazał kamerom. Pewien widz programu zauważył wpadkę i korzystając z rozdzielczości HD szybko zeskanował kod QR i zaimportował klucz oraz opróżnił portfel, po czym pochwalił się tym wyczynem na Reddicie. Obiecał też, że odda przejęte środki, jak tylko ich właściciel poda mu nowy, bezpieczny adres swojego portfela. Ten jednak szybko odpowiedział, że była to świetna lekcja bezpieczeństwa BTC i zdobywca dwudziestu dolarów może je zatrzymać. Pod tym linkiem możecie zobaczyć fragment programu, w którym doszło do wpadki (ok. 4 minuty). Przypadek, opisany powyżej, raczej większości użytkowników kryptowalut nie grozi, choć świetnie obrazuje różnicę między kluczem publicznym a prywatnym. Wystarczy tylko pamiętać, że klucz prywatny jest kluczem do całego majątku i nie wolno go publikować w żadnej formie. Warto także rozważyć sens trzymania swoich BTC w serwisie internetowym – historia pokazuje, ze dość często zmieniają one właściciela bez wiedzy poprzedniego posiadacza. W przypadku posiadania kwoty wartej ochrony polecamy także przechowywanie portfela na komputerze nie podłączonym do sieci.,Adam