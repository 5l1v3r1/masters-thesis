Ostatnie dni pokazują, że metodyka bardzo szybkiego rozwoju i publikacji nowego kodu przyjęta przez Facebooka oprócz wielu zalet ma także swoje gorsze strony. Jeden z badaczy odkrył banalnie prostą metodę na zresetowanie hasła innego użytkownika. Tylko w ostatnich dwóch tygodniach opisywaliśmy dwa problemy związane z usługami Facebooka – filmy w serwisie Poke, które miały znikać, a nie znikały oraz prywatne życzenia sylwestrowe, które mógł przeczytać i skasować każdy użytkownik. Mimo wszystko powyższe błędy, choć banalne, nie miały wielkiego wpływu na ogólny poziom bezpieczeństwa użytkowników Facebooka. Tego samego nie można jednak powiedzieć o najnowszym odkryciu w kodzie serwisu. Sow Ching Shiong, niezależny analityk, odkrył i zgłosił Facebookowi niewiarygodnie trywialny błąd, pozwalający na zresetowanie hasła dowolnego użytkownika w kilku prostych krokach. Błąd odnalazł w usłudze, ułatwiającej zmianę hasła użytkownikom, podejrzewającym, że ktoś dobrał się do ich konta. Pod adresem http://www.facebook.com/hacked użytkownik może, po podaniu swojego dotychczasowego hasła, wygodnie zmienić je na nowe.  Strona resetu hasła  Jeśli wprowadził prawidłowo dotychczasowe hasło, zostaje przekierowany na stronę  Strona resetu hasła  Tam podaje dwukrotnie swoje nowe hasło i odzyskuje dostęp do konta. Jak pewnie niektórzy z Was się już domyślili, autor odkrycia spróbował podmienić ID użytkownika na inne i zresetować cudze hasło. A skoro czytacie o tym w naszym serwisie, to znaczy to, że ta operacja zakończyła się sukcesem. Dowodem na to jest chociażby nazwisko odkrywcy błędu na liście Facebook Whitehat. Facebook błąd już naprawił, a my ciągle nie możemy zrozumieć, jak można było dopuścić do takiego zaniedbania. O ile w przypadku kartek sylwestrowych można było się spodziewać, że mechanizm powstał w ostatniej chwili i nie było czasu na testy, to tutaj mamy do czynienia z mechanizmem resetu hasła, który powinien ktoś przejrzeć przed publikacją. Ale może tylko nam się tak wydaje. ,Adam