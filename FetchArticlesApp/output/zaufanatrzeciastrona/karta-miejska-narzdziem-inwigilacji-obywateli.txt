Mieszkańcy Wielkiej Brytanii zdążyli się już przyzwyczaić do setek kamer. Okazuje się jednak, że policja ma również inne sposoby śledzenia tego, jak się przemieszczają. Mało kto w Londynie nie ma swojej „ojsterki”. Od 2003 roku wydano już ponad 40 milionów kart miejskich, które nazwano „ostrygami” (oyster). Co roku są one używane ponad 3 miliardy razy. Okazuje się, że gromadzone w ten sposób informacji stanowią interesujące dane dla organów ścigania. Metropolitan Police Service, stanowiący coś w rodzaju skrzyżowania naszej policji, ABW i BOR-u, pyta o dane pochodzące w większości z systemu zarządzania kartami miejskimi po kilka tysięcy razy rocznie. Jak donosi The Guardian, tylko w 2011 roku firma zarządzająca systemem miejskiego transportu otrzymała 6258 próśb o dane, co stanowi wzrost o 15% w stosunku do roku poprzedniego. Dane generowane przez karty miejskie stanowią dla organów ścigania interesujący zestaw informacji. Połączone z danymi geolokalizacyjnymi sieci komórkowych, pozwalają ustalić profile zachowania podejrzanych oraz potwierdzić ich obecność w konkretnym miejscu i czasie. Wobec wszechobecnych kamer telewizji przemysłowej praktycznie niemożliwe staje się poruszanie się po mieście poza zasięgiem kontroli organów ścigania. Jak na razie skala wykorzystania informacji z systemów transportowych nie budzi jeszcze większych obaw, jednak bez wątpienia pokazuje trend, w jakim zmierzają działania policyjne. Wraz z rozpowszechnianiem się technologii z jednej strony ułatwiających życie, a z drugiej rejestrujących nasze zachowania, należy spodziewać się, że będzie też rosło zainteresowanie organów ścigania zgromadzonymi w ten sposób danymi.,Adam