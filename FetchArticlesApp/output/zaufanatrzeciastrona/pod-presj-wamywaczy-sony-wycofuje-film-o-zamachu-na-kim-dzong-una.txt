Choć ciągle trudno nam w to uwierzyć, Sony postanowiło nie rozpowszechniać filmu The Interview. Przyczyną są groźby zamachów terrorystycznych opublikowane na Pastebinie. Filmu nie zobaczymy ani w kinie, ani na DVD, ani jako VOD. Ciągnąca się przez ostatnie dni epopeja włamania do Sony Pictures i licznych wycieków danych powoli zbliża się do końca. Kilka godzin temu Sony ogłosiło, że rezygnuje z rozpowszechniania filmu The Interview, który miał być powodem ataków. Dwa dni temu w serwisie Pastebin pojawił się kolejny odcinek z cyklu „wycieki z Sony”. Tym razem pod nagłówkiem „The 1st day of Christmas gift: This is the beginning” opublikowano skrzynkę pocztową prezesa firmy Sony Pictures oraz ostrzeżenie:  W tekście tym włamywacze ostrzegają, że w trakcie zapowiadanej na 25 grudnia premiery filmu The Interview o zamachu na przywódcę Korei Północnej Kim Dzong Una może dojść do zamachów podobnych do tych z 11 września 2001. Choć pogróżki nie mają żadnych podstaw, to okazały się nad wyraz skuteczne. Boże Narodzenie to czas ogromnych obrotów przemysłu kinowego w USA. Do kin przychodzą całe rodziny. Groźba zamachu mogła odstraszyć potencjalnych klientów nie tylko chętnych, by obejrzeć film The Interview, ale także wszystkie pozostałe premiery sezonu. Z tego powodu wkrótce po ukazaniu się groźby włamywaczy kilka z największych sieci kin w USA ogłosiło, że rezygnuje z dystrybucji feralnego filmu. Wkrótce pewnie mogły do nich dołączyć pozostałe kina, zatem Sony nie pozostało nic innego, jak wycofać film z dystrybucji. Czemu Sony nie zdecydowało się na rozpowszechnianie filmu innymi kanałami? Prawdopodobnie polisa ubezpieczeniowa filmu, który kosztował ponad 40 milionów dolarów, przewiduje wypłatę odszkodowania tylko w przypadku całkowitego braku możliwości dystrybucji. Dlatego The interview nie zobaczymy również na DVD czy w usłudze telewizji na żądanie. Krytycy, którzy widzieli film na pokazach przedpremierowych, twierdzą, że wiele nie stracimy. Na pocieszenie dla ewentualnych fanów filmu poniżej jego nieaktualna już zapowiedź.  Po fali oskarżeń wysuwanych w kierunku Korei Północnej przez pewien czas dominowała teoria, że jednak nie mogli być to włamywacze z tego kraju. W sieci można znaleźć jednak ciekawą teorię mówiącą, że kilka miesięcy przed upublicznieniem włamania Sony Pictures negocjowało dużą umowę z chińską firmą na wspólną produkcję i dystrybucję filmów. Chińczycy znani są z tego, że w trakcie negocjacji próbują uzyskać informacje mogące pomóc im osiągnąć lepszy wynik. Jest zatem możliwe, że to Chińczycy włamali się do sieci firmy a następnie oddali swoje zdobycze innej grupie, która zaczęła siać prawdziwe zamieszanie. Kim Dzong Un hakuje Sony Bez wątpienia obserwowanie dalszego rozwoju sytuacji będzie bardzo ciekawe. Czy pojawią się kolejne wycieki informacji z Sony? Może wycofanie filmu oznacza spełnienie żądań włamywaczy i nie zobaczymy już kolejnych porcji danych? Reakcja Sony ustanowiła także niebezpieczny precedens pokazując kolejnym włamywaczom, jak wielką siłą dysponują, jeśli odpowiednio pokierują opinią publiczną. Warto także pamiętać, że gdy podczas premiery ostatniego Batmana szaleniec zastrzelił 12 osób, filmu nie wycofano z kin. Tym razem wystarczył jeden wpis na Pastebinie.,Adam