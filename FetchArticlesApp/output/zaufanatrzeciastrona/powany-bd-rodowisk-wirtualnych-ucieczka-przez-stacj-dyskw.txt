Firma Crowdstrike opublikowała właśnie informację o poważnym błędzie obecnym w kilku środowiskach wirtualizacyjnych. Umożliwia on skuteczną ucieczkę z maszyny wirtualnej do maszyny fizycznej i przejęcie kontroli nad całą platformą. Miliony serwerów na całym świecie działa w oparciu o maszyny wirtualne. Ich podstawową zaletą jest możliwość stworzenia wielu izolowanych środowisk na jednym fizycznym serwerze. Błędy, pozwalające na ucieczkę z izolacji maszyny wirtualnej są dość rzadkie, a jeszcze rzadziej dotyczą kilku platform naraz. Firma Crowdstrike, odkrywcy błędu, nazwała go Venom, czyli jad. Błąd znajduje się w dość kuriozalnym miejscu – w wirtualnym kontrolerze stacji dyskietek. Element ten, choć bardzo rzadko używany w dzisiejszych czasach, ciągle umieszczany jest w kodzie maszyn wirtualnych. Podatny moduł jest częścią maszyny wirtualnej QEMU, jednak został użyty także w produktach KVM oraz Xen (nie sa podatne VMware, Hyper-V oraz Bochs). Błąd przepełnienie bufora związany jest ze sposobem przesyłania poleceń do wirtualnej stacji dyskietek. Dzięki określonej sekwencji poleceń możliwe jest przepełnienie bufora i wykonanie kodu z uprawnieniami hosta. Oczywiście jest już logo (autor: CrowdStrike) Co ciekawe, błąd znajdował się już w pierwszej wersji QEMU, czyli istniał od roku 2004. Został odkryty w trakcie badania bezpieczeństwa tej platformy przez pracownika CrowdStrike. Błąd jest o tyle poważny, że występuje w domyślnych konfiguracjach środowisk, a da się go wykorzystać nawet jeśli funkcja obsługi dyskietek została wyłączona przez administratora. Na szczęście dostępne są już łaty dla QEMU oraz Xen. Spodziewajcie się wkrótce restartów swoich serwerów. ,Adam