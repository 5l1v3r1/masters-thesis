Kasyna to miejsca, w których pokusa oszustwa przybiera duże rozmiary. Miejsca te wyposażane są w systemy bezpieczeństwa, których zadaniem jest wykrywanie oszustów. Co jednak stanie się, jeśli systemy te zostaną wykorzystane w oszustwie? Jak opisuje Herald Sun, do jednego z największych australijskich kasyn, Crown, kilka tygodni temu przyjechał bogaty klient. Wraz ze swoją rodziną wynajął willę za 30 tysięcy dolarów za noc i oddał się przyjemności gry w pokera na wysokie stawki. Tego typu rozgrywki odbywają się w specjalnych pomieszczeniach, do których dostęp ma jedynie obsługa oraz wybrani gracze. Pomieszczenia te gwarantują pełną prywatność – przynajmniej w stosunku do „zwykłych” graczy, ponieważ naszpikowane są kamerami wysokiej rozdzielczości. Jak można wyczytać w raporcie komisji, zajmującej się monitoringiem w miejscach publicznych, system kamer przemysłowych, zainstalowanych w kasynie Crown, jest najwyższej jakości i w pełni umożliwia zarówno pozyskiwanie szczegółowych obrazów, jak i zbliżenia dowolnego miejsca leżącego w obszarze zainteresowania służb bezpieczeństwa kasyna.  Pokój do gry w pokera na wysokie stawki (źródło: Herald Sun)  Jak opisuje gazeta, bogaty klient jednego wieczoru wygrał w pokera w ośmiu rozdaniach 32 miliony dolarów. Kilka godzin później szczęśliwy gracz został wyproszony z terenu kasyna i otrzymał zakaz wstępu, a służby bezpieczeństwa rozpoczęły śledztwo. Wykazało ono, że tej samej nocy, kiedy szczęście dopisywało opisywanemu graczowi, nieautoryzowana osoba uzyskała dostęp do systemu kamer telewizji przemysłowej. Korzystając z obrazów przekazywanych z pokoju, gdzie odbywała się gra o wysokie stawki, osoba ta informowała gracza o tym, jak powinien obstawiać. Gracz zdążył już opuścić Australię (mógł być przedstawicielem całej rzeszy chińskich klientów, którzy upodobali sobie australijski przemysł hazardowy), jednak kasyno zna jego tożsamość i ma nadzieję odzyskać utracone środki. Cała historia jest świetną nauczką, że mechanizmy bezpieczeństwa, służące wykrywaniu naruszeń, mogą same być wykorzystane do ich popełnienia. Trzeba zatem pamiętać, by odpowiednio zabezpieczać zabezpieczenia…,Adam