Mało jest w Polsce konferencji bezpieczeństwa o takiej renomie jak SEMAFOR. Wykłady na poziomie i sporo znajomych twarzy w kuluarach sprawiają, że zawsze zaglądamy tam z przyjemnością – i Was także zapraszamy do udziału. Już po raz dziewiąty ISACA, ISSA oraz Computerworld organizują Security Management Audit Forum, zwany popularnie SEMAFORem. W najbliższy czwartek i piątek będzie można w Warszawie wysłuchać wielu ciekawych prezentacji i spotkać interesujących ludzi. Nasz subiektywny przegląd agendy znajdziecie poniżej. Wiele twarzy prelegentów na polskich konferencjach związanych z bezpieczeństwem powtarza się dość regularnie i sporą część z nich kojarzymy i cenimy, zatem możemy na ślepo zarekomendować co najmniej kilka wykładów z tegorocznego SEMAFORa. Patrząc po kolei na pozycje w agendzie zaczniemy od Michała Sajdaka, który tym razem nie będzie hakował urządzeń ich interfejsów WWW, a opowie o sposobach myślenia hakerów. Następny w kolejce rekomendacji będzie Wojtek Dworakowski, który jak na lidera oddziału OWASP przystało opowie o OWASP ASVS czyli standardzie weryfikacji bezpieczeństwa aplikacji. OWASP znajdziecie także w tytule prezentacji Mateusza Kocielskiego, który opisze OWASP Mobile TOP 10 na przykładzie aplikacji bankowych. Jak znamy Mateusza to po prezentacji część słuchaczy może odczuć nagłą potrzebę deinstalacji kilku aplkacji. Z kolei Borys Łącki opowie o tym, jak są edukowani pracownicy a jak edukowani być powinni – i jesteśmy pewni, że kto przyjdzie na jego wykład, ten nie będzie się nudził. Solidnych prezentacji spodziewamy się także co najmniej po Macieju Pyznarze, Patryku Gęborysie i Jakubie Sycie. Na pewno miłośnicy COBITu będą także zadowoleni z warsztatów z Joanną Karczewską, która zna ten temat jak mało kto. SEMAFOR Choć innych prelegentów nie potrafimy ocenić z wyprzedzeniem, to spodziewamy się, ze wykłady wymienione powyżej nie będą jedynymi interesującymi. Cała agenda wygląda solidnie, zarówno w wątkach na poziomie zarządczym ja i w obszarach bardziej technicznych. Nie jest jeszcze za późno by się zarejestrować, a my zapraszamy do kontaktu i spotkań w trakcie konferencji – można nas szukać każdym dostępnym kanałem.,Adam