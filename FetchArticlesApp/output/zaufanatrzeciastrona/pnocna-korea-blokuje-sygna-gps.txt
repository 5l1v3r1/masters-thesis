Pomijając tak istotne funkcje jak meldowanie się w konkretnych lokalizacjach na Facebooku, system GPS wykorzystywany jest również w nawigacji lotniczej, morskiej i naziemnej, synchronizacji czasu systemów giełdowych czy też w wielu zastosowaniach militarnych. Co się więc stanie, jeśli ktoś go wyłączy? System GPS został stworzony przez rząd USA i udostępniony cywilnym użytkownikom. Okazuje się jednak, że nie tylko rząd USA może ten system wyłączyć. Próby w tym kierunku podejmuje aktywnie również rząd Korei Północnej. Jak donosi serwis GPS World, na przełomie kwietnia i maja tego roku w Korei Południowej zaobserwowano istotne zakłócenia sygnału GPS. Szacunki mówią, że problemy z prawidłowym odczytem pozycji mogły dotyczyć setek samolotów, statków oraz samochodów poruszających się niedaleko granicy z Koreą Północną. Przedstawiciel południowokoreańskiego rządu poinformował, że udało się namierzyć źródło zakłóceń w okolicach miasta Kaesŏng, znajdującego się ok. 10 km od granicy obu krajów. Jednocześnie Kaesŏng położone jest zaledwie 50km od głównego lotniska Korei Południowej, Incheon International Airport. Na szczęście w przypadku stwierdzenia zakłóceń samoloty mogły korzystać z innych systemów lokalizacyjnych – VOR, opartego o radiolatarnie oraz systemu bezwładnościowego, bazującego na akcelerometrach i żyroskopach. Podobne zakłócenia miały już miejsce wcześniej, w sierpniu i grudniu 2010 oraz w marcu 2011 (te ostatnie zbiegły się w czasie z amerykańsko – koreańskimi manewrami wojskowymi). Zasięg zagłuszania sugeruje, iż urządzenia użyte do tego celu musiał być zbudowane specjalnie w tym celu przez Koreańczyków lub zakupione od jednego z przyjaznych im mocarstw – sprzętu takiej mocy nie można po prostu nabyć w sklepie (w przeciwieństwie do poniższego zagłuszacza). Zagłuszacz GPS o zasięgu kilkuset metrów Zagłuszanie sygnału GPS stanowi poważne zagrożenie szczególnie dla nawigacji lotniczej – o ile nad lądem pewnym substytutem mogą być radiolatarnie, o tyle w obszarach nimi nieobjętymi GPS do tej pory stanowił podstawowe źródło informacji o lokalizacji samolotu. W związku z pojawiającym się zagrożeniem podejmowane są działania zmierzające do zastąpienia systemu GPS innymi rozwiązaniami – zainteresowanym polecamy lekturę raportu amerykańskiej federalnej organizacji lotniczej pt. Concept of Operations for NextGen Alternative Positioning, Navigation and Timing.,Adam