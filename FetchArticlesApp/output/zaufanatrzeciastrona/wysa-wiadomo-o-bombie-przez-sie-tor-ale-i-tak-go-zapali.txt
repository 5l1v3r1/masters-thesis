Często dowiadujemy się, ze sprawcy fałszywych alarmów bombowych są łapani przez policję, jednak rzadko wiemy, jak do ich namierzenia doszło. Niedawny przypadek z USA pokazuje, jak policja ustaliła nadawcę wiadomości mimo iż korzystał z Tora. W poniedziałek około godziny 8:30 na Uniwersytecie Harvarda kilka osób otrzymało wiadomość poczty elektronicznej o podłożeniu ładunków wybuchowych w kilku budynkach. Email dotarł do uniwersyteckiej policji, dwóch urzędników i redakcji lokalnej gazety. Budynki szybko ewakuowano, jednak bomby oczywiście nie znaleziono. Znaleziono za to nadawcę wiadomości. Eldo Kim, 20-latek studiujący na Harvardzie, miał w poniedziałek o 9 rano egzamin. Nie czuł się zbyt dobrze do niego przygotowany, więc postanowił dać sobie jeszcze chwilę na naukę. Najwyraźniej w USA trudno o zwolnienie lekarskie na 5 minut przed egzaminem, więc uruchomił swojego MacBooka Pro, połączył się z siecią Tor i korzystając z niewymagającego logowania serwisu GuerrillaMail.com wysłał wiadomość o temacie „bombs placed around campus” oraz treści: Oczywiście jako że mieszkał na campusie uniwersyteckim, korzystał także z uniwersyteckiej sieci WiFi. Następnie jak gdyby nigdy nic udał się na swój egzamin, czekając na ewakuację. Uniwersytecka policja go nie zawiodła, budynek, w którym miał się odbyć egzamin został ewakuowany i FBI rozpoczęło śledztwo. Agentom kilka godzin zajęło ustalenie, że wiadomości zostały wysłane przy użyciu sieci Tor, a wśród jej użytkowników o 8.30 w sieci uniwersyteckiej był Eldo Kim. Eldo został fachowo przesłuchany jeszcze tego samego wieczoru i przyznał się do wysłania wiadomości. Zeznał także, że użył słowa „szrapnel”, ponieważ brzmiało bardziej niebezpiecznie.  Eldo Kim  Naszemu bohaterowi grozi obecnie wyrok do pięciu lat więzienia i do 250 tysięcy dolarów grzywny. My z kolei zastanawiamy się, czy to Eldo był za dobrze przesłuchiwany, czy też za mało studentów Harvardu korzysta z Tora. W każdym razie nie ulega wątpliwości, że jak napisał Bruce Schneier, to nie Tor został złamany, tylko Eldo. Podobny przebieg śledztwa w naszym kraju jest bez wątpienia uzależniony od poziomu szczegółowości rejestracji ruchu internetowego w poszczególnych sieciach. Według polskiego prawa telekomunikacyjnego dostawca internetu ma obowiązek jedynie rejestrować powiązanie między przyznanym adresem IP a użytkownikiem, jednocześnie mając zakaz (za wyjątkiem osobnego nakazu sądowego) zapoznawania się z treścią przesyłanego ruchu. Przepisy nie precyzują jednak, co wolno lub czego nie wolno robić z informacjami o tym, kto z jakim adresem IP i na jakim porcie się łączył – decyzja o tym, czy rejestrować ten rodzaj informacji, należy do operatora usługi. Jak widać w przypadku Eldo miał on pecha, ponieważ te dane były utrwalane w sieci Harvardu i pozwoliły na identyfikację użytkowników sieci Tor.,Adam