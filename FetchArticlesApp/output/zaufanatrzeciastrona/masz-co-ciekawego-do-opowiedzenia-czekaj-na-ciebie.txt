Kilka razy do roku odbywają się w naszym kraju imprezy, na których można zarówno coś ciekawego opowiedzieć, jak i czegoś ciekawego posłuchać. Jeśli chcecie stanąć za mikrofonem, to niedługo będzie ku temu okazja na konferencji SEMAFOR 2014. Wiemy, że mamy w Polsce (lub na chwilowej emigracji) wielu światowej klasy ekspertów, jednak rzadko możemy spotkać ich na krajowych konferencjach. Niektórym pewnie się nie chce, inni nie wiedzą, że ktoś ich chętnie wysłucha, a pozostali są zbyt zajęci swoimi projektami, by o nich opowiadać. Może czas to zmienić? Pod koniec marca w Warszawie odbędzie się siódma już edycja konferencji SEMAFOR, organizowanej tradycyjnie przez ISSA, ISACA oraz Computerworld. Nie dajcie się zwieść sloganowi „big data, cloud, mobile, social”, przypominającemu przepowiednie zagrożeń na 2014 – konferencja jest po prostu o bezpieczeństwie informacji i każdy dobry i aktualny temat da się podpiąć przynajmniej pod jeden z nagłówków. Serdecznie zachęcamy nasze Czytelniczki i Czytelników do szybkiego rachunku sumienia i przejrzenia notatek w szufladzie oraz na zaszyfrowanych partycjach – na pewno trzymacie tam coś ciekawego, o czym warto opowiedzieć innym. Plakat propagandowy Jeśli macie wątpliwości, czy dany temat się nada (lub czy nie grozi za jego publikację wizyta smutnych panów), zapraszamy do kontaktu z nami – mamy za sobą kilka wystąpień i możemy pomóc w podjęciu decyzji. Sami też w przerwie między kolejnymi artykułami szykujemy coś ciekawego na marzec. Jeśli Was przekonaliśmy, to dalej będzie już prosto. Wystarczy wypełnić formularz zgłoszeniowy i przesłać na adres semafor2014 (małpa) issa.org.pl do dnia 15 stycznia – czyli jeszcze prawie 2 tygodnie na doszlifowanie szczegółów. Można także poczytać kilka słów o samej konferencji. A jeśli ktoś z Was zdecyduje się na udział (po jednej lub drugiej stronie mikrofonu) to obiecujemy także możliwość spotkania z redakcją Z3S :),Adam