(źródło: Phillie Casablanca) Już za miesiąc w Warszawie odbędzie się ciekawa konferencja poświęcona informatyce śledczej i reakcji na incydenty. Program wygląda dość solidnie a my mamy dla Was zadanie konkursowe i trzy darmowe wejściówki do wygrania. Ultimate Response & Digital Investigations 2015 to konferencja organizowana przez Stowarzyszenia Instytut Informatyki Śledczej. 18 i 19 listopada będzie można posłuchać o ciekawych rozwiązaniach a także sprawdzić własnoręcznie, jak działają podczas warsztatów. Już dzisiaj wieczorem możecie wygrać darmowy bilet. Impreza znana była wcześniej pod nazwą Konferencja Informatyki Śledczej. Przy okazji siódmej już edycji zmienia tytuł i formułę – obok pierwszego dnia wykładów odbędą się także praktyczne warsztaty następnego dnia. Ale po kolei. Program URDI 2015 w naszej ocenie wygląda całkiem zachęcająco. Oczywiście nie możemy wykluczyć, ze prezenterzy powiązani z producentami sprzętu i oprogramowania będą uprawiać marketingową partyzantkę, ale nie tylko takie wystąpienia są w planie, a ponadto warsztaty dużo trudniej przerobić na samą promocję produktu. Pierwszego dnia w ścieżce reakcji na incydenty zobaczyć będzie można prezentacje takich firm jak Blue Coat, Guidance Software czy RSA. Dla nas jednak dużo ciekawsze jest ścieżka informatyki śledczej, gdzie zaprezentują się Oxygen Forensics, Elcomsoft, Cellebrite i MSAB (XRY). Najciekawszy będzie jednak drugi dzień, kiedy odbędą się warsztaty, na których będzie można zabezpieczyć dane z różnych urządzeń mobilnych oraz chmur w których urządzenia te przechowują informacje. Urządzenia i oprogramowanie firm obecnych na konferencji do tanich nie należą, zatem okazja, by się nimi trochę pobawić, wydaje się całkiem niezła. Konferencja URDI 2015 Udział w konferencji do końca miesiąca kosztuje 950 PLN (potem cena rośnie do 1150 PLN), a my mamy dla Was trzy darmowe wejściówki do wygrania. Konkurs, którego szczegóły znajdziecie w tym artykule jutro ok. godziny 21, będzie wymagał odrobiny wiedzy o informatyce śledczej. Przydadzą się Wireshark i np. FTK Imager. Jeśli komuś nie powiedzie się w konkursie, to może liczyć na 100 PLN zniżki z kodem „Zaufana Trzecia Strona”. W związku z konferencją Ultimate Response and Digital Investigations 2015 zapraszamy do udziału w Wyzwaniu. Do wygrania 3 darmowe wejściówki na konferencję, wartości 950 PLN netto każda. Celem zadania jest odpowiedź na kilka krótkich pytań związanych z konferencją. Wyzwanie polega na tym by dotrzeć do pliku tekstowego, który je zawiera. Co trzeba zrobić ? Do analizy ruchu sieciowego można użyć Wiresharka, do analizy kopii binarnej można użyć FTK Imager. Całość powinna zająć koło 2 godzin. Pierwsze trzy osoby, które prześlą organizatorom poprawne odpowiedzi otrzymają darmowe wejściówki na dwudniową imprezę. Pozostałym osobom, które wezmą udział w URDI 2015 Challenge organizator proponuje ofertę specjalną 1+1, czyli w cenie jednej wejściówki wstęp dla dwóch osób. Przy rejestracji udziału należy podać kod „Zaufana Trzecia Strona”. Konkurs powstał dzięki wsparciu Michała i Karola z laboratorium Mediarecovery. Aktualizacja 2015-10-26 : Konkurs zakończony, wejściówki wygrali Jacek K., Radosław R. i Agnieszka M. Gratulujemy! Dla pełnej przejrzystości – za ten tekst nie wzięliśmy ani grosza.,Adam