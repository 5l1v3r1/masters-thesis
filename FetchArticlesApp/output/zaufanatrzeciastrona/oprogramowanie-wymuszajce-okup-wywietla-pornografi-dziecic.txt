Metody działania autorów oprogramowania wymuszającego okup zawsze skupiały się na zastraszeniu ofiary i zmuszeniu do zapłaty. Najwyraźniej skuteczność dotychczasowych komunikatów spadła, ponieważ autorzy sięgnęli po drastyczne środki. Kafeine, znany badacz złośliwego oprogramowania opublikował dzisiaj zrzuty ekranów najnowszej wersji jednego z rodzajów złośliwego oprogramowania, wymuszającego okup (zwanego z angielska ransomware). Revoyem, bo tak nazwana została ta odmiana, do tej pory atakował tylko użytkowników w Wielkiej Brytanii i w Niemczech. Nowa wersja posiada również między innymi polską wersję językową. Metoda działania oprogramowania jest dość prosta. W trakcie przeglądania zainfekowanej strony pornograficznej użytkownik zostaje przekierowany do strony, zawierającej prawdziwą pornografię dziecięcą. Tam jego przeglądarka, wyposażona w nieaktualne wtyczki, zostaje zaatakowana za pomocą Styx Exploit Kit, który instaluje oprogramowanie blokujące ekran. Blokada zawiera informacje o karze za oglądanie pornografii dziecięcej i możliwości usunięcia dowodów za jedyne 200 PLN. Komunikat zawiera ponownie zdjęcia z pornografią dziecięcą. Komunikat programu (źródło: Kafeine) Na szczęście komunikat nie jest poprawny językowo, jednak już samo oglądanie wyświetlanych treści może wystarczająco zszokować ofiarę. Kolejnym elementem są rzekome logi, dowodzące pobrania pornografii dziecięcej z sieci. Komunikat programu (źródło: Kafeine) Choć dane są spreparowane, to dla niewprawnego użytkownika mogą wyglądać wiarygodnie (szczególnie, jeśli chwilę wcześniej jego przeglądarka otwarła taką właśnie stronę). Powyższym komunikatom towarzyszą opis rzekomego przestępstwa, artykuł o złapaniu przestępców oraz formularz zapłaty 200 PLN. Całą treść wyświetlaną przez program blokujący możecie zobaczyć po kliknięciu na miniaturę poniżej.  Pełna treść komunikatów (źródło: Kafeine)  Oczywiście osobom zarażonym rekomendujemy dobry program antywirusowy (kilka z nich już wykrywa najnowszą wersję) oraz aktualizację wtyczek w przeglądarce lub ich wyłączenie (szczególnie PDF i Java).,Adam