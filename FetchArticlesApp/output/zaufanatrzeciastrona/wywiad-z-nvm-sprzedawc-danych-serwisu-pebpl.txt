Wysłaliśmy autorowi oferty sprzedaży bazy serwisu peb.pl kilka pytań dotyczących jego osoby oraz okoliczności uzyskania sprzedawanych danych. Niestety nie otrzymaliśmy odpowiedzi na najciekawsze – niemniej zamieszczamy poniżej wywiad. Redakcja: Możesz w jakiś sposób uwiarygodnić, że posiadasz te dane? Możesz na przykład podać ciąg dalszy hasha hasła, które powinno zaczynać się od [ukryte] (jeśli to czyste MD5) ? nvm: Nie zamierzam niczego udowadniać, wiarygodność na Torowisku mam solidną. Redakcja: Możesz podać dokładny zakres wyciągniętych danych (nazwy kolumn w tablicy)? nvm: Wszystko oprócz postów. Redakcja: W jaki sposób uzyskałeś dostęp do danych? Możesz uchylić chociaż rąbka tajemnicy? nvm: W przypadku peb.pl najsłabszym ogniwem był człowiek. Redakcja: Jak oceniasz reakcję administratorów peb.pl? nvm: A w wywiadzie można używać wulgaryzmów? Redakcja: Czemu aż 5 BTC za 1 konto i to bez złamanego hasha? To spora kwota. nvm: Ponieważ to ma być dla osób, które naprawdę potrzebują danego rekordu… a takie zapłacą 5 BTC. Redakcja: Czy wyciągasz bazy tylko dla BTC, czy działasz też z pobudek ideologicznych? nvm: Nie tylko dla BTC. Swoje największe perełki trzymam tylko dla siebie. Redakcja: Czy działasz w pojedynkę, czy jesteś członkiem jakiegoś większego kolektywu? nvm: Nie mogę odpowiedzieć na te pytanie. Redakcja: Czy można się z tego utrzymać? nvm: Jak najbardziej można się z tego utrzymać. Kontaktują się ze mną duże firmy (nie podam nazw) dla których odpłatnie uzyskuje dostęp do serwerów konkurencji w celu kradzieży statystyk, danych osobowych itp. Redakcja: Czy sądzisz, że przed Twoim „zawodem” jest przyszłość? Czy też administratorzy kiedyś zabezpieczą porządnie wszystkie serwery? nvm: „Nigdy nie myślę o przyszłości. Nadchodzi ona wystarczająco szybko.” – Albert Einstein Wobec braku namacalnych dowodów włamania (nie licząc reakcji administratorów peb.pl) i niechęci nvm do ich udostępnienia pozostaje nam tylko czekać na potwierdzenie przeprowadzenia udanej transakcji zakupu danych, uwiarygodnione przez kupującego o znanej reputacji.,Adam