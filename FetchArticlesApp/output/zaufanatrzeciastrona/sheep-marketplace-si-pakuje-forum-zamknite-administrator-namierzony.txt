Czy do długiej listy wpadek i oszustw wśród sklepów z narkotykami w sieci TOR wkrótce dołączy kolejny serwis? Wiele czynników wskazuje na to, że popularny Sheep Marketplace może lada moment zamknąć swoje podwoje, okradając użytkowników. Od wielu dni klienci i sprzedawcy Sheep Marketplace skarżą się na brak możliwości wycofania swoich środków, forum serwisu zostało zamknięte, a w sieci pojawiły się informacje wskazujące na prawdopodobnego administratora serwisu. Mało kto już wierzy w to, ze sklep wróci do swojej działalności. Poniżej zebraliśmy dostępne informacje, podzielone na fakty i plotki. Fakt pierwszy – od około tygodnia użytkownicy serwisu nie mają możliwości wypłaty swoich środków. Początkowo problemy serwisu były tłumaczone wdrażaniem „mieszalni” bitcoinów, czyli funkcji, w którą wyposażony był Silk Road, a której potrzebę uruchomienia zgłaszali od dawna użytkownicy Sheep Marketplace. Mieszalnia ma zapewniać, że bitcoiny wchodzące do serwisu i z niego wychodzące bardzo trudno powiązać, co ma zwiększyć komfort i poziom anonimowości klientów i sprzedawców. Twórcy serwisu rzekomo rozpoczęli testy mieszalni i z tego powodu chwilowo zawiesili wypłaty środków. Użytkownicy, którzy próbowali dokonać wypłaty, widzieli komunikat z licznikiem godzin, wskazującym, kiedy będą mogli wycofać BTC. Licznik potrafił przez wiele godzin wskazywać tą samą wartość, a obecnie wielu użytkowników widzi „0 godzin do wypłaty”, a mimo to guzik „wypłać” dalej jest niedostępny. Fakt drugi – w trakcie problemów z wypłatami serwis wprowadził minimalny poziom wypłaty w wysokości 1 BTC. Oznacza to, ze jeśli ktokolwiek chciał mieć choć cień szansy na wypłatę swoich środków a miał ich na koncie mniej niż 1 BTC, musiał dopłacić brakującą część. Osoby, które tak postąpiły, żałują teraz podwójnie, a saldo środków zdeponowanych w serwisie rośnie. Fakt trzeci – niedawno serwis wyłączył swoje forum, informując, że musi wdrożyć filtry antyspamowe z powodu zbyt dużej ilości postów. Tłumaczenie brzmi mało wiarygodnie, a w sieci pojawiły się informacje, ze tak naprawdę na forum zaczęły się pojawiać groźby wobec administratorów i moderatorów oraz próby ustalenia ich tożsamości. Komunikat na forum Fakt czwarty – Gwen Branwen, znany badacz podziemnych rynków, opublikował otrzymane od anonimowego autora informacje, wskazujące na tożsamość właściciela serwisu (szczegóły omówimy w sekcji „plotki”). Fakt piąty – ilość ofert w sklepie maleje w oczach. 2 dni temu w kategorii „Drugs” widniało ok. 10 000 pozycji, obecnie jest ich mniej niż 7000 i z każdą chwilą ich liczba spada. Oznacza to, ze sprzedawcy przestali ufać serwisowi i nie wystawiają kolejnych produktów. Jest to bardziej efektem niż przyczyną problemów serwisu, jednak dobrze obrazuje opinię rynku na temat powyższych rewelacji. Aktualny wygląd sklepu Fakt szósty – administratorzy serwisu obecnie w żaden sposób nie komunikują się z użytkownikami, nie wskazują źródeł problemów ani planowanych terminów wypłat środków. Plotka pierwsza – rzekomo twórcą sklepu jest niejaki Tomáš Jiřikovský, czeski programista. Anonimową wiadomość na ten temat otrzymał Gwen Branwen, jeden z najbardziej wnikliwych badaczy Silk Road (polecamy lekturę zebranych przez niego materiałów). Świadczyć ma o tym duża zbieżność wielu informacji, podobnie jak w przypadku założyciela Silk Road. Tomáš jest właścicielem firmy, w której hostowana jest strona sheepmarketplace.com. Strona ta została zarejestrowana przed pojawieniem się serwisu – pisaliśmy wcześniej o wątpliwościach związanych z tym adresem. W sieci zamieszczał także pytania związane z przyjmowaniem płatności w BTC w serwisie działającym w sieci TOR, problemami z prowadzeniem sklepu i nieprawidłowymi saldami na kontach klientów oraz jako pierwszy promował Sheep Marketplace na innych formach. Tomáš jest także programistą Nette Framework, w oparciu o który działa Sheep (Nette jest dość popularne w Czechach). Z kolei jego dziewczyna rzekomo rysuje małe, śmieszne zwierzaczki, które są bardzo podobne do logo Sheep Marketplace. Plotka druga – według informacji jednego z moderatorów Sheep, administrator serwisu, z którym mieli kontakt, od wczoraj jest całkowicie niedostępny i zostawił po sobie jedynie skrypt, przelewający wszystkie środki na jego konto. Pierwszą przyczyną problemów miał być błąd w serwisie, który umożliwił 11 listopada sprzedawcy EBOOK101 kradzież 5500 BTC. Plotka trzecia – według informacji innego moderatora forum Sheep, sami moderatorzy również nie dostali możliwości wycofania swoich środków, mimo obietnic otrzymanych bezpośrednio od administratora. Plotka czwarta – ten sam moderator twierdzi, że właściciel Sheep Marketplace uruchamia lub już uruchomił drugi, konkurencyjny sklep, z pomocą którego chce kontynuować swój biznes po zamknięciu Sheep Marketplace. Plotka piąta – z serwisu zniknęły środki w wysokości 40 000 lub 95 000 BTC. Rzekomo analiza przelewów (możliwa dzięki temu, że nie uruchomiono jeszcze mieszalni) wskazała na jeden lub drugi adres, przez które przepływały wyprowadzane z serwisu środki. Historia wpadek i oszustw w biznesie narkotyków sprzedawanych w sieci jest imponująca: BMR, Sheep Marketplace, Silk Road, Atlantis, Project: Black Flag i Farmers Market – trudno znaleźć sklep, którego na tej liście brakuje. Pokazuje to, jak bardzo wymagający jest ten sektor rynku. Nie da się jednak ukryć, że w parze z trudnością prowadzenia interesów idzie także ogromna zyskowność, dzięki czemu zapewne wkrótce zobaczymy kolejne inicjatywy. A czy Sheep Marketplace jeszcze powróci? Nawet jeśli tak, to bardzo trudno będzie mu odzyskać zaufanie sprzedawców i klientów. Około godziny 13 Sheep Marketplace zamknął swoje podwoje. Obecnie wygląda tak: Zamknięte Wygląda zatem na to, że sklep został okradziony na kwotę ponad 5 milionów dolarów i nie miał innego wyboru, jak zakończyć działalność. Otwartym pozostaje pytanie, czy faktycznie złodziejem był jeden ze sprzedawców, czy też któryś z administratorów. Na stronie z ogłoszeniem o zamknięciu serwisu znajduje się także link do innego sklepu – Tormarketu. Sami właściciele Tormarketu odżegnują się od jakichkolwiek związków z Sheep Marketplace.,Adam