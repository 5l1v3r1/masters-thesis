Zapraszamy na trzecią część przeglądu stron poświęconych bezpieczeństwu komputerowemu. Omówiliśmy już polskie serwisy informacyjne, blogi prowadzone przez Polaków oraz serwisy zagraniczne. Czas na fora poświęcone bezpieczeństwu. Postanowiliśmy nie dzielić opisywanych forów na kategorie – jest ich niewiele i są dość do siebie podobne. Staraliśmy się je opisać w kolejności malejącej atrakcyjności – na początku umieściliśmy te fora, na których ciągle coś się dzieje, a listę zamykają te serwisy, które albo już umarły, albo są bliskie końca. Staraliśmy się także określić grupę docelową użytkowników, choć nie zawsze było to łatwe. Zapraszamy do lektury.  devilteam.pl – klasyczne forum czarnych kapeluszy, chyba najbardziej „hakerskie” ze wszystkich tu opisywanych. Po 3 latach istnienia ma 10 tysięcy użytkowników i 7 tysięcy tematów. Porusza wszystkie tematy związane z bezpieczeństwem komputerowym, duża aktywność użytkowników we wszystkich działach. Bardzo popularny jest dział Bugtraq, gdzie publikowane są odkryte przez użytkowników błędy w publicznych serwisach www.  SafeGroup.pl – jedyne w zestawieniu miejsce wyłącznie dla białych kapeluszy, 5 tysięcy użytkowników, 6,6 tysiąca tematów. Istnieje od 6 lat, spory poziom aktywności użytkowników, wiele aktywnie rozwijanych tematów. Porusza głównie kwestie bezpieczeństwa z perspektywy użytkownika sieci, użytkownicy publikują ciekawe testy oprogramowania, szczególnie antywirusowego. Można także znaleźć fachową pomoc w przypadku infekcji wirusowej.  hack.pl – miejsce dla szarych i czarnych kapeluszy, prawie 20 tysięcy użytkowników i 8,5 tysiąca tematów. Istnieje od 6 lat, obecnie umiarkowanie aktywne, pojawiają się nowe wpisy w niektórych kategoriach. Poruszane tematy oprócz kwestii bezpieczeństwa obejmują również programowanie, tworzenie stron www oraz zarządzanie systemami operacyjnymi.  haker.com.pl – miejsce dla czarnych kapeluszy, 108 tysięcy użytkowników, 21 tysięcy tematów. Istnieje od 11 lat, poruszane tematy głównie krążą wokół tego „jak się włamać”. Dużo wpisów o koniach trojańskich, trochę o programowaniu, nie brakuje poradników dla początkujących i średnio zaawansowanych.  uw-team.org – miejsce dla białych i szarych kapeluszy, 10 tysięcy użytkowników, 8 tysięcy tematów. Istnieje od 8 lat i oprócz tematów związanych z bezpieczeństwem omawia także wszystko, co związane z komputerami – sprzęt, programowanie, systemy itp. Umiarkowana aktywność.  hackme.pl – miejsce dla programujących kapeluszy. 148 tysięcy użytkowników, 9 tysięcy tematów. Istnieje od 6 lat i skupia się na tworzeniu złośliwego oprogramowania. Jeśli chcesz napisać swojego konia trojańskiego lub keylogger w Delphi czy w Pascalu, to właśnie tam powinieneś zajrzeć. Umiarkowana aktywność, ale dużo materiałów historycznych.  haxite.org – miejsce dla szarych kapeluszy. 15 tysięcy tematów. Istnieje od 9 lat, porusza klasyczne tematy takie jak włamania, programowanie i administracja. Aktywność niewielka, choć istniejąca.  cc-team.org – kiedyś miejsce spotkań czarnych kapeluszy. 6 tysięcy użytkowników, 36 tysięcy tematów, 9 lat istnienia. Tematyka klasyczna – wszystko, co dotyczy bezpieczeństwa komputerowego i okolic. W ostatnich tygodniach jedyni aktywni użytkownicy to spamboty.  tdhack.com – miejsce dla białych i szarych kapeluszy. 30 tysięcy użytkowników, 1.2 tysiąca tematów. Istnieje od 4 lat i skupia się na dyskusjach na temat zadań, opublikowanych w serwisie. Forum jeszcze całkiem nie umarło, ale przez ostatni tydzień nie pojawił się tam żaden nowy post.  hack.edu.pl – miejsce dla początkujących kapeluszy ze Szkoły Hakerów. Prawie 8 tysięcy użytkowników, 2 tysiące tematów. Dostęp do forum posiadają tylko internauci, którzy nie potrafili znaleźć pozostałych forów i musieli zapłacić za kurs Szkoły Hakerów. Na forum ruch niewielki.  mhaker.pl – miejsce kiedyś dla szarych i czarnych kapeluszy. 4 tysiące użytkowników, 500 tematów. Istnieje od 3 lat i od jakiegoś czasu nie dzieje się tam praktycznie nic, forum wymarło. Tyle serwisów udało się nam odnaleźć. Oczywiście kwestie bezpieczeństwa komputerowego poruszają również sekcje większych forów IT, jednak chcieliśmy skoncentrować się tylko na tych serwisach, w których bezpieczeństwo jest tematem wiodącym. Nie da się też ukryć, że najwięcej wycieków baz danych pojawiało się ostatnio na forum PBM w sieci TOR, jednak ono również nie spełnia kryterium skupienia na kwestiach bezpieczeństwa IT, stąd nie znalazło się na powyższej liście. Jeśli pominęliśmy jakiś ciekawy serwis – dajcie koniecznie znać.,Adam