Przed kilkoma godzinami niezbyt odpowiedzialny internauta opublikował w sieci metodę na uzyskanie szczegółowych danych klientów firmy NEONET, którzy składali w niej reklamacje. Błąd niestety nadal występuje w systemie. W jednym z popularnych serwisów internetowych ktoś opublikował pełen oburzenia wpis na temat metod ochrony danych osobowych w firmie NEONET wraz ze szczegółowym opisem sposobu, w jaki można zapoznać się z danymi osób trzecich. Wyciek danych umożliwia trywialny i w dzisiejszych czasach niedopuszczalny błąd programistyczny. Problem tkwi w interfejsie serwisu. W jednym z formularzy zmieniając pewne pole, będące pod kontrolą użytkownika, można wyświetlić dane dotyczące dowolnej reklamacji. W wyświetlanym formularzu znajdują się pełne dane klientów firmy takie jak: oraz miejsce zakupu, pełna informacja o zakupionym towarze wraz z numerem seryjnym a także treść zgłoszenia reklamacyjnego.  Fragment przykładowego zgłoszenia Nie da się ukryć, ze błąd na stronie NEONETu to prawdziwe przedszkole programistyczne (choć NEONET nie jest tutaj sam – podobny problem miał swego czasu EMPIK). Trzeba jednak dodać, że to, jak postąpiła osoba zgłaszająca błąd, jest co najmniej równie bulwersujące. Zamiast powiadomić o błędzie właściciela sklepu lub przynajmniej jeden z serwisów zajmujących się bezpieczeństwem, opublikowała informację wraz z szczegółowymi wskazówkami w ogólnodostępnym serwisie internetowym. Nie podajemy nazwy serwisu, w którym znajduje się opis błędu, by nie ułatwiać wyszukania tych informacji zanim błąd nie zostanie załatany. Czemu publikujemy nasz artykuł? Informację o błędzie widziała już ponad setka osób oraz robot Google, zatem trudno udawać, że nie wie jeszcze o tym połowa internetu. Pisaliśmy także do NEONETu, lecz najwyraźniej proces obsługi zgłoszeń nie jest doskonały. Może w ten sposób informacja dotrze szybciej do odpowiednich osób. Aktualizacja 2015-03-24: otrzymaliśmy oświadczenie firmy NEONET, które publikujemy w całości.  Szanowni Państwo, W nawiązaniu do powyższych informacji odnośnie wycieku danych, pragniemy poinformować, że problem faktycznie miał miejsce. Po zgłoszeniu problemu strona została natychmiast zablokowana i dostęp do przeglądania informacji był niemożliwy. Przyczyną zaistniałej sytuacji był błąd programistyczny, na etapie testowania nowej wersji programu obsługi reklamacji. Dziś w godzinach porannych została przywrócona funkcjonalność systemu z wyeliminowanym błędem. Jest to pierwsza tego typu sytuacja w NEONET, za którą przepraszamy. Bezpieczeństwo danych naszych Klientów stanowi dla nas priorytet. Osobom, które zwróciły nam uwagę na błąd dziękujemy. Z Klientami, którzy zostali poszkodowani w obecnej sytuacji, będziemy się kontaktować osobiście w sprawie zadośćuczynienia. W przyszłości dołożymy wszelkich starań, aby podobna sytuacja nie miała miejsca. ,Adam