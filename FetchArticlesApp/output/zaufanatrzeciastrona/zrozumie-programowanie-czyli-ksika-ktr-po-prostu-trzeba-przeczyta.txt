Jednym z najczęściej otrzymywanych przez nas pytań jest „Jaką książkę przeczytać, jeśli chcę zajmować się bezpieczeństwem”. Do tej pory odpowiadaliśmy, że takiej książki nie ma – ale nadszedł czas by zmienić szablon odpowiedzi. Gynvaela Coldwinda nie trzeba przedstawiać – każdy, kto miał w naszych kraju choć trochę do czynienia z bezpieczeństwem zna i świetnie kojarzy ten pseudonim. Gynvael do długiej listy zasług i życiowych osiągnięć właśnie dodał napisanie książki. Mieliśmy możliwość zapoznania się z jej treścią i uważamy, że wielu naszych Czytelników może bardzo skorzystać na jej lekturze. Niech nie zmyli Was tytuł tej publikacji – to nie jest książka o programowaniu. Z dwóch słów, znajdujących się w jej tytule, o wiele ważniejsza jest część Zrozumieć. Kiedy pytacie nas o to, jak zacząć pracę w obszarze bezpieczeństwa, z reguły odpowiadamy, że najpierw trzeba być w czymś dobrym. Przeciętny inżynier, administrator, programista czy analityk nie będzie dobrym bezpiecznikiem. Dobrym bezpiecznikiem nie można także zostać nie mając solidnych podstaw wiedzy z podstawowych obszarów informatyki. Bezpieczeństwo jest tematem tak przekrojowym, że trzeba znać się co najmniej trochę na wszystkim. Taką wiedzę najczęściej buduje się przez lata doświadczenia – lecz jeśli chcecie budować ją na solidnych podstawach, to znajdziecie je w Zrozumieć Programowanie. Okładka książki Czy można programować lub w ogóle zajmować się zawodowo informatyką nie wiedząc, jak działa komputer? Można – i codziennie możecie wokół siebie znaleźć liczne tego przykłady. Jeśli jednak chcecie robić to porządnie, to warto wiedzieć jak wygląda architektura komputera, czym są rejestry procesora i przerwania, jak działają procesy i wątki, jak komunikują się ze sobą i światem zewnętrznym, jak funkcjonuje system plików i jak zbudowane są podstawowe ich formaty. Dla części naszych Czytelników to zapewne abecadło informatyki, które opanowali już wiele lat temu – warto jednak taką wiedzę odświeżyć i uporządkować – a Zrozumieć Programowanie świetnie w tym pomaga. Tematy opisane przez Gynvaela, choć dotykają fundamentalnych podstaw informatyki, często są skomplikowane. Autor potrafi jednak – co nie raz udowadniał swoimi artykułami czy prelekcjami – trudne problemy wyjaśniać w bardzo przejrzysty i zrozumiały sposób. Książka wprowadza czytelnika do skomplikowanych zagadnień krok po kroku, dostarczając całej wiedzy niezbędnej do zrozumienia tematu. Mnóstwo przykładów oraz liczne ćwiczenia pozwalają uniknąć zasypania czytelnika definicjami, w zamian zapewniając możliwość praktycznego przetestowania zdobywanych umiejętności. Osobom, które chcą zgłębić poszczególne tematy, na pewno pomoże obfita bibliografia, a wkrótce ruszy także dedykowana strona internetowa, gdzie będzie można problemy rozwiązywać wspólnie z innymi czytelnikami oraz samym autorem. Książka ma się pojawić w sprzedaży 27. października, ale już dzisiaj możecie ją zamówić w przedsprzedaży. Naszym zdaniem może to być jedno z najlepiej zainwestowanych 50 PLN w tym roku. Sami planujemy przeczytać ją od deski do deski do końca roku i liczymy na to, że kiedyś powstaną kolejne części. Zapraszamy także na spotkanie z autorem – już 9 listopada w Krakowie. Za ten artykuł nie wzięliśmy od nikogo ani złotówki – książka naprawdę jest dobra. Jako patron publikacji dostaliśmy obietnicę kilku egzemplarzy do rozdania Czytelnikom – zrobimy to pewnie w przyszłym miesiącu.,Adam