Wczoraj wieczorem świat obiegła nietypowa wiadomość z agencji Reutera. Zamiast zwyczajowych informacji ze świata klienci agencji przeczytali, że wywiad z syryjskim opozycjonistą, zamieszczone w serwisie, nie został nigdy przeprowadzony i jest fałszywy. Okazuje się, że w piątek miało miejsce włamanie do platformy blogowej Reutera. Co ciekawe, włamywaczy nie interesowała zmiana wyglądu strony. Zamiast tego opublikowali co najmniej dwa artykuły, przypisując je dziennikarzom agencji. Jednym z fałszywych artykułów był wiarygodnie wyglądający wywiad z przywódcą syryjskich opozycjonistów, dowódcą Wolnej Armii Syrii Riadem al-Asaadem. W wywiadzie al-Asaad miał oznajmić, iż po starciach z armią syryjską wycofuje swoje siły z północnej prowincji Aleppo. Poza tym oznajmił, że syryjskie wojsko zabiło tysiąc jego żołnierzy a półtora tysiąca trafiło do niewoli. Potem dodał, że siły opozycyjne wycofują się ze wszystkich ważniejszych miast z powodu poniesionych strat oraz kłótni między żołnierzami o pieniądze i władzę. Jakby tego było mało, oskarżył rządy Kataru i Arabii Saudyjskiej o zdradę i współpracę z syryjskim reżimem. Z kolei w artykule Opór rebeliantów zanika w kluczowych dzielnicach opisano rzekome porażki rebeliantów w Aleppo, gdzie wojska syryjskie święcą triumf za triumfem. (zrzuty ekranu fałszywych artykułów: 1, 2, 3). Co ciekawe, artykuły zawierały drobne błędy językowe i odbiegały rodzajem używanego języka od przyjętego w Reuterze stylu.  Zrzut ekranu fałszywego wywiadu  Wolna Armia Syrii wydała oświadczenie, w którym zaprzecza istnieniu tego wywiadu i winę za wprowadzenie dezinformacji zrzuca na syryjski reżim. Serwis blogowy Reutera został w piątek wyłączony, jednak jest już ponownie dostępny. Samo włamanie miało podobny charakter jak nieautoryzowane zmiany wprowadzone pod koniec marca na profilu stacji telewizyjnej Al Arabiya na Facebooku, jednak czym innym jest włamanie na konto Facebooka, a czym innym publikacja fałszywych artykułów w serwisie jednej z największych światowych agencji informacyjnych.,Adam