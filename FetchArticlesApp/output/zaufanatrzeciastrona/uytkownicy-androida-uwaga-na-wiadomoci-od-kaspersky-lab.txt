Do fali złośliwego oprogramowania atakującego przez skrzynki email komputery Polaków dołączyła dzisiaj rano nowa kampania, tym razem skierowana na użytkowników telefonów z systemem Android i zagrażająca bezpieczeństwu kont bankowych. Od wczorajszego wieczora rozsyłane są wiadomości udające komunikację od firmy antywirusowej Kaspersky, zachęcające użytkowników do zainstalowania załączonej złośliwej aplikacji. Aplikacja ta potrafi między innymi kraść wiadomości SMS, w których przychodzą kody autoryzujące z banku. Wiadomość pod tytułem „Uwaga! Wykryto szkodliwe oprogramowanie w Twoim telefonie !” wygląda następująco: Wiadomość od oszustów (źródło: Kaspersky) Jej treść to:  a do wiadomości załączony jest plik Kaspersky_Mobile_Security.apk. Sama kampania wydaje się mieć mniejszy zasięg niż wcześniejsze, masowe ataki z wykorzystaniem wizerunku operatorów usług telekomunikacyjnych lub pocztowych. Plik APK zawiera złośliwą aplikację, która prosi o wiele uprawnień, z których najistotniejsze z punktu widzenia bezpieczeństwa użytkownika wydaje się możliwość odczytywania i wysyłania wiadomości SMS. Oznacza ona, że aplikacja ta może odbierać w imieniu użytkownika jego kody autoryzujące przesyłane przez bank i przekazywać je swoim twórcom. Inne uprawnienia aplikacji to dostęp do mikrofonu, kamery, internetu, lokalizacji urządzenia czy listy połączeń lub kontaktów. Jest to prawdopodobnie oprogramowanie typu RAT, czyli Remote Access Trojan. Wykorzystywane nazwy zmiennych (np. com.zero1.sandrorat.GPSLocation) wskazują, że może to być Sandrorat. Aplikacja po zainstalowaniu łączy się z serwerem pod adresem winrar.nstrefa.pl do którego próbuje przesłać swoje zgłoszenie. Obecnie próba ta kończy się niepowodzeniem, ponieważ operator strony szybko zareagował i zablokował do niej dostęp. Pełen raport z analizy aktywności złośliwej aplikacji znajdziecie pod tym linkiem lub także tutaj. PS. Osoby dysponujące pełnymi nagłówkami otrzymanej wiadomości prosimy o kontakt z redakcją.,Adam