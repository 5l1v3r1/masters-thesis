Potwierdziły się plotki – lider jednej z najgłośniejszych antyrządowych grup hakerów został aresztowany. Po fali medialnych sukcesów przyszedł czas na pierwszą poważną wpadkę. TeaMp0isoN pozbawiony swojego lidera ogłosił, że rozpoczyna akcję odwetową. Grupa TeaMp0isoN powstała około roku temu zasłynęła z włamań do serwisów dużych organizacji. Na liście udanych ataków mają serwery Blackberry, NASA, NATO czy Organizacji Narodów Zjednoczonych. Lider grupy, TriCk, prowadził bardzo aktywną działalność na Twitterze, walcząc z Izraelem o wolną Palestynę, z bankami o dobrobyt ludzkości i z rządami wszystkich krajów o lepsze życie ich obywateli. Jak na 17-letniego buntownika przystało, atakował każdego, kto nie działał zgodnie z jego poglądami. Ostatnim osiągnięciem TriCka było zbombardowanie setkami połączeń telefonicznej linii antyterrorystycznej w Wielkiej Brytanii oraz opublikowanie nagrań z tym wydarzeniem związanych. Na jednym z nich możemy posłuchać samego TriCka, jak rozmawia z oficerem policji.  Oprócz tego grupa opublikowała również nagranie rozmowy policjantów, którzy prawdopodobnie nie odłożyli prawidłowo słuchawki po jednym z połączeń, jednocześnie informując, że nagranie uzyskano dzięki włamaniu do systemu telefonicznego. Tego najwyraźniej było za dużo dla Scotland Yardu i 2 dni później, 12go kwietnia, funkcjonariusze policji aresztowali dwóch podejrzanych. Jeden z nich został szybko zwolniony, drugiego zatrzymano w celu dalszego przesłuchania. Tego samego dnia zamilkł Twitter TriCka. Jeden z ostatnich wpisów TriCka Najwyraźniej 3 dni zajęło grupie potwierdzenie, że ich lider nie ma dostępu do internetu, ponieważ niedawno ukazało się oficjalne oświadczenie wzywające do pomszczenia jego aresztowania. Założono także nowe konto Twittera – widocznie TriCk nie podzielił się hasłem do swojego. Ciekawe, czy funkcjonariusze Scotland Yardu zadali TriCkowi pytanie, które on często zadawał im: „Are you mad”?,Adam