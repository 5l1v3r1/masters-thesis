Od paru dni internet obiegają coraz bardziej fantastyczne teorie spiskowe, łączące różne wydarzenia prawdziwe i zmyślone w jeden ciąg przyczynowo – skutkowy. Rzucimy okiem na kilka punktów i pokażemy, co można samodzielnie zweryfikować. Otrzymujemy coraz więcej próśb od naszych Czytelników o zajęcie stanowiska w sprawie tzw. pizzagate i domniemanego zniknięcia Juliana Assange’a. Choć początkowo nie chcieliśmy się nurzać w zalewie pseudoinformacji, to jednak poczucie obowiązku przeważyło i czeka nas zarwana nocka. Zaczniemy od bardzo krótkiego wprowadzenia, a potem przejdziemy do analizy niektórych faktów. Serwisy takie jak 4chan, Reddit i Wykop prowadzą śledztwo obywatelskie w którym łączą się wątki domniemanej afery pedofilskiej związanej z obozem Hillary Clinton zwanej pizzagate oraz podejrzenia śmierci Juliana Assange’a. Jeśli chcecie lepiej zrozumieć, w jaki świat własnie się pakujecie, zacznijcie od tego wątku na Wykopie. My skoncentrujemy się na wątku Wikileaks jako dużo bliższemu profilowi naszego serwisu. Spróbujemy przeanalizować przynajmniej kilka twierdzeń z tego kalendarium wydarzeń.  Kalendarium wydarzeń, których główna część ma miejsce od połowy października, zaczyna się od informacji z maja 2016, dotyczącej śmierci głównego prawnika (nie doradcy) Wikileaks. Zacznijmy od tego, że Ratner w momencie śmierci miał 72 lata – w tym kontekście jego śmierć wygląda nieco mniej podejrzanie. Faktycznie reprezentował WikiLeaks i Assange’a – tak samo jak więźniów z Guantanamo i inne osoby znajdujące się pod ostrzałem rządu USA. Umieszczenie jego śmierci jako pierwszego punktu kalendarium jest zwykłą manipulacją – nie widać żadnego związku z późniejszymi wydarzeniami.  Seth Rich faktycznie był pracownikiem DNC, gdzie pracował nad aplikacją ułatwiającą znajdywanie lokali wyborczych. Został zastrzelony, choć nie był okradziony – znaleźć można jedynie informacje o tym, ze pasek jego zegarka był naderwany. Mieszkańcy okolicy wcześniej apelowali do policji o zwiększenie ilości patroli ze względu na częste rabunki, w których rabusie grozili bronią ofiarom. Nie znaleźliśmy żadnych informacji wskazujących, jakoby Seth był informatorem WikiLeaks. Do przekazania danych WikiLeaks przyznał się włamywacz ukrywający się pod pseudonimem Guccifier, lecz analizy sieci DNC wykazały, że prawdopodobnym sprawcą były dwie grupy rosyjskich włamywaczy. Choć WikiLeaks ufundowało nagrodę 20 tysięcy dolarów za wskazanie zabójców, to krótko potem zaprzeczyło, by Seth był informatorem.   Tak więc kolejna informacja jest fałszywa, z jedynie pośrednim związkiem ze sprawą. Idziemy dalej.  Istotnie, Snowden tweetnął kod, który następnie usunął. Przez 10 dni jego konto Twittera milczało, budząc podejrzenia, że nie żyje. Potem wrócił. Wydarzenia te, choć trochę tajemnicze, nie mają jednak żadnego widocznego związku z WikiLeaks.  Jak wspomnieliśmy wyżej krótko potem zaprzecza, by Seth był informatorem serwisu.  Istotnie, John Jones reprezentował Assange’a (podobnie jak wielu innych klientów, w tym np. syna Kadafiego). W momencie śmierci miał zaledwie 48 lat. W kalendarium brakuje jednak informacji, że na stację, gdzie rzucił się pod pociąg (a nie „wpadł”, co potwierdza podobno nagranie kamer telewizji przemysłowej) udał się prosto ze szpitala psychiatrycznego, gdzie leczył się z ciężkiej depresji i był pod wpływem silnych leków. Po nieprzespanej nocy poprosił o zgodę na spacer i udał się prosto na stację. Brak informacji o okolicznościach śmierci (a wręcz kłamstwo dotyczące sposobu dostania się pod pociąg) jest zwykłą manipulacją.   Październik 14: John Podesta tweetuje „Podejrzewam, że risotto z homarem jest lepsze niż jedzenie w ambasadzie Ekwadoru” – JA jest w ambasadzie Ekwadoru w Londynie, a niektórzy wyczuwają w tym wpisie sugestię otrucia JA (czytaj dalej – wątek Pameli Anderson) Wyciek emaili szefa kampanii Hillary Clinton rzeczywiście miał miejsce. Ujawnione zostały w serwisie WikiLeaks. Tweet Podesty – jeśli spojrzy się na wcześniejszego jego wpisy – jest wyraźnie odpowiedzią na wyciek emaili, gdzie mówi „Nadal mam się dobrze” by następnie zasugerować – w mało elegancki sposób – że do tego je lepiej od szefa WikiLeaks. Dopatrywanie się tutaj chęci otrucia Assange’a jest bardzo daleką wycieczką mentalną.  Nie znaleźliśmy śladów podróży Johna Kerry do Londynu ani spotkania z jakimkolwiek przedstawicielem Ekwadoru. Jedynym tropem były tweety WikiLeaks nie wskazujące żadnych szczegółów. W naszej ocenie wiadomość, choć prawdopodobna, nie jest poparta żadnymi dowodami.   PS. Tak jak pisaliśmy wcześniej, jest całkiem prawdopodobne, że wywarł wpływ na Ekwador by ten odciął internet Assange’owi.  Istotnie, WikiLeaks tweetuje ciągi znaków wyglądające na sumy kontrolne lub klucze umożliwiające odszyfrowanie informacji na temat Johna Kerry’ego. Również wyglądające na losowe ciągi znaków oznaczające absolutnie cokolwiek, z przepisem na naleśniki włącznie.  Istotnie ambasada Ekwadoru odcina internet Assange’owi. Sama się do tego przyznaje (wskazując na tymczasowy charakter ograniczeń) i w oświadczeniu informuje, że dbając o wolność Assange’a nie planuje przekazywać go nikomu, lecz nie chce także brać udziału w akcji manipulacji wynikiem amerykańskich wyborów.  Tak naprawdę do wydarzenia dochodzi 15go października, a nie 18go. Oznacza to, że Assange musiałby być otruty na 3 dni przed wyłączeniem internetu, co najwyraźniej nie pasowało do teorii twórców kalendarium.  Żyjemy w epoce w której nie sposób w centrum Londynu przeprowadzić akcję, która nie trafi natychmiast do milionów odbiorców za pośrednictwem serwisów społecznościowych. Nie da się usunąć wszystkich nagrań i zdjęć. Jeśli ich nie ma, to znaczy, że wydarzenie nie miało miejsca. A wątek pewnie inspirowany był tym tweetem.  Kolejne nieistniejące nagranie. Czy naprawdę ktoś w to wierzy?    Słyszymy na nim „someone cut his internet access and the word is he’s gonna be arrested soon, maybe in the matter of hours”. (ktoś odciął mu dostęp do internetu i plotka głosi, że będzie wkrótce zatrzymany – być może jest to kwestia godzin). Film wygląda na autentyczny, ale już jego zniknięcie nie. Znaleziona kopia wisi w sieci od miesiąca. To samo nagranie widnieje od początku na twitterowym profilu @PrisonPlanet. Brak dowodów by zostało skądkolwiek usunięte. Jak dla nas jest to zwykła spekulacja tabloidowej stacji TV.  Serwer file.wikileaks.org i jego katalog „file” były znane już od ładnych paru lat – tam lądowało wiele udostępnianych przez WikiLeaks materiałów. Albo ktoś włączył jego indeksowanie 18go października, albo ktoś tego dnia odkrył, że folder jest indeksowany. Nie ma w tym żadnej sensacji.  Istotnie na lotnisku London City miał miejsce incydent wypuszczenia gazu łzawiącego. Lotnisko zostało ewakuowane i dopiero po przewietrzeniu kilka godzin później zostało ponownie otwarte. Nie bardzo wiemy dlaczego Assange miały być wywieziony z tego właśnie lotniska (pomijając to, ze podobno był martwy?). Z ambasady Ekwadoru o kwadrans bliżej jest na Heathrow. Gdyby komuś faktycznie zależało na wywiezieniu go po cichu to prawdopodobnie użyłby lotniska wojskowego gdzieś na prowincji. Teoria kupy się nie trzyma.  Nie potrafimy teraz zweryfikować tej wiadomości (ktoś pomoże?). Powiemy tylko, ze wątki dotyczące Assange’a i całej afery nie są obecnie usuwane.   To już prawdziwa perełka. Steganografia w literówkach. Spójrzmy na oryginalną analizę popierającą tę teorię:  Widzicie już stopień naciągnięcia tej teorii? Druga literówka została dostosowana do hasła (bo zdecydowanie jest za dużo o „i”), zaś ostatnia, gdzie doszło do przestawienia liter, jest mistrzostwem manipulacji. Do tego czwarta nastąpiła chronologicznie między pierwszą a drugą. Gdyby je interpretować dosłownie i chronologicznie otrzymamy HPILI. Prawie to samo.  Na tym zakończymy naszą analizę, bo szkoda tej reszty nocy, która nam jeszcze została. Niestety, jak mówi stare internetowe porzekadło, wysiłek włożony w demaskowanie bzdur jest wielokrotnie większy niż ten włożony w ich produkcję. O ileż łatwiej kliknąć „Wykop” niż wpisać kilka zdań w Google i spędzić parę godzin na weryfikacji informacji. My idziemy spać, a Wam zostawiamy prośbę o odrobinę refleksji nad tekstami znalezionymi w sieci. PS. Nie, nie wiemy co się dzieje z Julianem. Podejrzewamy kryzys po odcięciu sieci. A brak dowodów nie jest dowodem – przynajmniej dla nas.,Adam