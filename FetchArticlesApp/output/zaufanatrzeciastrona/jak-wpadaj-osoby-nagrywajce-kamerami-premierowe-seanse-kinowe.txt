(źródło: Infomastern) Wśród niezliczonej ilości danych wykradzionych w trakcie włamania do firmy Sony Pictures znalazła się także ciekawa prezentacja, opisująca krok po kroku śledztwo, które doprowadziło do zidentyfikowania autora popularnych „kamerówek”. WikiLeaks kilka dni temu upubliczniło zindeksowane archiwum dokumentów skradzionych miesiące temu z Sony Pictures. Serwis TorrentFreak zwrócił uwagę na dokument opisujący sukcesy organizacji ścigającej multimedialnych piratów. Brytyjska organizacja FACT (Federation Against Copyright Theft ) zajmująca się ściganiem naruszeń praw autorskich opisuje w ujawnionej prezentacji w jaki sposób zidentyfikowała osobę, która wykonała kilka nagrań premierowych filmów w brytyjskich kinach. Śledztwo zaczęło się od ustalenia, że filmy Alice in Wonderland oraz Green Zone zostały nagrane w Vue Cinema w północnym Londynie. Nie wiemy, jak zidentyfikowano kino – być może pomogły w tym specjalne oznaczenia umieszczane w kopiach filmów. Na podstawie analizy nagrania Alice in Wonderland ustalono, że dokonano go przy w miarę pustej sali oraz dzięki kątowi ustawienia kamery wytypowano miejsce, na którym siedział sprawca. Następnie wykorzystano archiwalne zdjęcia wykonane w podczerwieni do wskazania podejrzanego. Kadr z filmu Przypuszczalny sprawca Następnie zweryfikowano drugi film, nagrywany przy dużo pełniejszej widowni i ustalono, że tak samo wyglądająca osoba również znajdowała się w miejscu, z którego mogło być wykonane nagranie. Drugie ujęcie sprawcy Lista biletów sprzedanych na te seanse pozwoliła ustalić, ze oba bilety kupił posiadacz karty stałego klienta. Co więcej, za pomocą tej samej karty zakupiono wejściówki na łącznie 14 seansów, w tym wiele z nich premierowych. W przypadku filmów Kick-Ass, Clash of the Titans oraz Iron Man 2 godziny seansów pokrywały się z kopiami nagranymi kamerą, które pojawiły się w sieci. Sprawca nagrań został także sam utrwalony na kamerach gdy kupował bilety. Sprawca w trakcie zakupów Do tego wkrótce przyłapano go na gorącym uczynku i zatrzymano. Dalsze śledztwo pozwoliło ustalić, że film Kick-Ass został wrzucony do sieci z adresu IP powiązanego z domem, w którym mieszkała dziewczyna, znajdująca się na liście znajomych na Facebooku nagrywającego. Cały schemat zidentyfikowanych powiązań został zaprezentowany na poniższym slajdzie. Schemat powiązań Inne slajdy tej samej prezentacji pokazują także między innymi akcje przeciwko serwisom transmitującym filmy w sieci, lecz nie zawierają informacji o zatrzymaniu sprawców w tych sprawach. Ujawniony dokument daje nam rzadką możliwość zajrzenia za kulisy operacji antypirackich i pokazuje, że przyczyną wpadki – przynajmniej w tym wypadku – była zwykła nierozwaga sprawcy, korzystającego z karty stałego klienta i wracającego wiele razy do tego samego kina.,Adam