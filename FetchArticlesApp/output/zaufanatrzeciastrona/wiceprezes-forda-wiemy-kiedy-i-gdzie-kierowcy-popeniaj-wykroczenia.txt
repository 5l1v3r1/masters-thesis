Podczas dyskusji poświęconej kwestiom prywatności odbywającej się w trakcie targów CES wiceprezes Forda przyznał, że jego firma dysponuje dużą wiedzą na temat zachowań kierowców, w tym np. przekraczania przez nich dozwolonej prędkości. Jak wiele naszej prywatności jesteśmy skłonni oddać w imię wygody korzystania z różnych produktów? Czy w zamian za szybką pomoc w razie problemów w trasie zgodzimy się dzielić naszą lokalizacją z producentem samochodów? Na te pytania trzeba będzie sobie wkrótce odpowiedzieć. Wiceprezes Forda odpowiedzialny za sprzedaż i marketing szybko pożałował swojej wypowiedzi w trakcie dyskusji panelowej poświęconej prywatności. Brzmiała ona następująco:  Powyższe twierdzenie raczej nie powinno zaskoczyć nikogo, kto śledzi motoryzacyjne nowinki, szczególnie za oceanem, zaskakująca była jednak szczerość, z jaką pracownik tak wysokiego szczebla je zakomunikował. Nowe Fordy, jak większość współczesnych samochodów, naszpikowane są elektroniką. Można w nich znaleźć na przykład system Sync Services Directions, synchronizujący się z telefonem użytkownika i zapewniający nawigację oraz wyszukiwanie obiektów. Innym ciekawym rozwiązaniem jest 911 Assist, który w razie wypadku automatycznie zadzwoni po pomoc, podając lokalizację pojazdu ekipie ratowniczej, dzięki czemu nawet, gdy kierowca i pasażerowie są nieprzytomni, to szansa na ich uratowanie rośnie. Z kolei osoby zarządzające flotami samochodowymi otrzymują do dyspozycji narzędzie Crew Chief, które zapewnia ciągłą kontrolę nad wykorzystaniem samochodów. Wszystkie te systemy wymagają informacji o aktualnej lokalizacji pojazdu. Nowe samochody Forda są zatem wyposażane w nadajniki odbiorniki GPS oraz systemy łączności komórkowej, które zapewniają możliwość przesyłu danych do centrali. Nie jest to nic zaskakującego – ciekawe jest jednak w tym kontekście twierdzenie wiceprezesa o łamaniu przepisów, ponieważ oznacza ono, że Ford zbiera na bieżąco informacje o lokalizacji pojazdu również wtedy, gdy nie jest to konieczne w interesie kierowcy. „Inteligentny” Ford Edge Już po kilkunastu godzinach, gdy przez media przetoczyła się mała burza, wiceprezes postanowił wyjaśnić, że wcale nie miał na myśli tego, co wcześniej wyraźnie zakomunikował. Przestudiowaliśmy dokładnie jego wypowiedź i jedyne, co pojawiło się w niej nowego, to informacja, że dane zbierane są zawsze za zgodą i wiedzą użytkownika. Jeden z komentatorów w serwisie Hacker News słusznie zauważył, że trudno tej zgody nie wyrazić, ponieważ za każdym razem, gdy uruchamia samochód, ten pyta go, czy na pewno nie chce skorzystać z usługi 911 Assist. Dopiero jej włączenie powoduje, że pytanie przestaje się pojawiać. Można zatem uznać, że jest to decyzja równie świadoma, co decyzja użytkownika, akceptującego 30-stronicową licencję programu, który właśnie kończy instalować. Co ciekawe, Ford podkreśla, że danych zebranych od użytkowników nikomu nie udostępnia, podczas kiedy warunki korzystania z usług Forda wprost określają, że firma może wykorzystać zebrane informacje w dowolny sposób. Warto także zauważyć, że gdyby Ford otrzymał zapytania od amerykańskich służb specjalnych w formie tzw. National Security Letter, wtedy z reguły byłby zobowiązany do nieujawniania informacji o otrzymaniu takiego zapytania, zatem publiczne zapewnienia w tej kwestii są niewiele warte. Coraz częściej wygoda lub koszt użytkowania samochodu zależy od tego, z jak dużej część naszej prywatności chcemy zrezygnować. W przypadku Forda zgoda na udostępnianie naszej lokalizacji może oznaczać, że w razie przykrego wypadku pomoc dotrze do nas szybciej i może uratować nasze życie. Na rynku pojawiły się już oferty firm ubezpieczeniowych, które oferują zniżki nawet do 25% za zainstalowanie w samochodzie „magicznej skrzynki”, rejestrującej zachowania kierowcy – ile przejeżdża rocznie kilometrów, jak często gwałtownie hamuje lub przyspiesza, czy przekracza dozwoloną prędkość czy też o jakiej porze dnia najczęściej jeździ. Danymi (na razie zagregowanymi) kierowców handlują także producenci urządzeń czy oprogramowania do nawigacji. W roku 2011 Tom Tom znalazł się w ogniu krytyki po tym, jak prasa dowiedziała się, że firma sprzedała dane dotyczące średnich prędkości kierowców policji, która z tych danych skorzystała w celu wytypowania miejsc ustawienia fotoradarów. Wraz z rozwojem nowych technologii rośnie także liczba modeli samochodów, które fabrycznie są wyposażone w połączenie internetowe i aktywnie z niego korzystają. Elektryczne Tesle już rok temu automatycznie pobierały nowe oprogramowanie, sterujące samochodem, przez internet – zupełnie jak komórki. Audi, General Motors, Hyundai i Honda wspólnie z Google stworzyły Open Automotive Alliance, którego celem jest wprowadzenie Androida pod samochodowe dachy. Chevrolety od przyszłego roku będą wyposażone w modemy LTE i własny sklep z aplikacjami. Ciekawe, kiedy twierdzenie „w moim samochodzie nie ma internetu” stanie się równie rzadko spotykane jak dzisiaj „listy piszę na maszynie”.,Adam