Kiedy we wrześniu zeszłego roku Google ogłosiło oficjalnie, że nowa wersja systemu Android będzie miała domyślnie włączone szyfrowanie całego dysku, wszyscy (oprócz FBI) przyklasnęli temu pomysłowi. Teraz Google wycofuje się z obietnicy. W świecie powszechnej inwigilacji i rosnących uprawnień organów ścigania szyfrowanie danych jest jednym z ostatnich bastionów ochrony prywatności. Urządzenia mobilne często posiadają mnóstwo informacji o naszym prywatnym życiu, dlatego ich szyfrowanie w sposób uniemożliwiający odczyt danych osobom niepowołanym jest ważną i użyteczną funkcją. Google jeszcze niedawno chciało ją domyślnie włączyć w nowym Androidzie, jednak zrezygnowało z tego pomysłu. Czemu? Od kilku lat system Android posiada możliwość włączenia szyfrowania całego dysku. Szyfrowanie wykorzystuje klucz, którym jest hasło użytkownika, dzięki czemu ani producent telefonu, ani Google nie mają i nie mogą mieć dostępu do zaszyfrowanych danych. Jest to jednak opcja, którą trzeba świadomie aktywować i wielu użytkowników tego nie robi. Pod wpływem atmosfery powszechnej inwigilacji i wzrostu wagi prywatności Google ogłosiło we wrześniu zeszłego roku ustami swojego rzecznika prasowego, że kolejna wersja Androida, Lollipop, będzie miała domyślnie włączone szyfrowanie. Eksperci zajmujący się prywatnością i bezpieczeństwem zgodnie przyklasnęli temu pomysłowi. W październiku Google potwierdziło swoje plany w opisie funkcji bezpieczeństwa nowego systemu. Również pierwsze telefony wyposażone w Lollipopa, Nexus 6 i 9, były domyślnie zaszyfrowane. Okazuje się jednak, że najnowsze modele takie jak Moto E czy Galaxy S6 nie mają włączonego szyfrowania. Skąd ta nagła zmiana planów? Czymże jest artykuł o szyfrowaniu bez zdjęcia kłódki To, że telefony aktualizowane do Lollipopa nie wymuszały szyfrowania, możemy zrozumieć. Starszy sprzęt niekoniecznie musiał podołać dodatkowym wymogom sprzętowym. Czemu jednak Google zrezygnowało z wymuszenia szyfrowania w najnowszych modelach? Oficjalne wymagania kompatybilności dla Androida w punkcie 9.9 mówią, że szyfrowanie całego dysku zgodnie z metodą MoSCoW POWINNO być wdrożone i jest bardzo zalecane. Nie jest to jednak równoznaczne z MUSI być wdrożone – to stadium ma zostać osiągnięte w bliżej niesprecyzowanej przyszłej wersji. Jest to takie samo wymaganie jak we wcześniejszych wersjach, pozostawiające producentowi telefonu dowolność wyboru czy szyfrowanie uruchamiać domyślnie, czy nie. Jednym z powodów, dla których Google wycofało się z obowiązkowego szyfrowania mogą być problemy z wydajnością. Użytkownicy Nexusa 6 skarżą się, że telefon jest wolniejszy od modelu 5, co potwierdzają także niezależne testy. Wygląda zatem na to, że szyfrowanie całego dysku w Androidzie stanowi duże obciążenie dla procesora i systemu plików. Najwyraźniej Google daje jeszcze czas producentom sprzętu na podniesienie wydajności sprzedawanych urządzeń by mogły one bez problemu udźwignąć nowe zadania. O ile można zrozumieć decyzję Google, to trudno zrozumieć wcześniejsze komunikaty o planach wdrożenia szyfrowania. Czyżby Google starało się za wszelką cenę dorównać Apple? A kto daje i odbiera… Źródło: Ars Technica,Adam