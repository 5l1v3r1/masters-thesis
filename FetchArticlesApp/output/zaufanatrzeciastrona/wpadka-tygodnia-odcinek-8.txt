W tym tygodniu zwycięzca na podium wskoczył w ostatniej chwili. Przed kilkoma godzinami agencje doniosły, że w wyniku kolejnego włamania do sieci Sony wyciekły nieopublikowane wcześniej utwory Michaela Jacksona i 50,000 innych piosenek. Wydawało się, że po włamaniu do Sony Playstation Network nic gorszego lub równie złego spotkać Sony juz nie może. Tymczasem dowiedzieliśmy się właśnie, że włamywacze ukradli kilkadziesiąt tysięcy utworów, w tym niepublikowane piosenki Michaela Jacksona. Co wiadomo o tym tajemniczym wydarzeniu? Podobno oprócz utworów Jacksona skradzione zostały również piosenki Jimi Hendrixa, Paul Simona, Foo Fighters i Avril Lavigne. Samo włamanie nastąpiło krótko po wpadce z Playstation Network. Naruszenie bezpieczeństwa zostało wykryte przez regularny monitoring sieci społecznościowych, stron poświęconych Jacksonowi oraz forów „hakerskich”. Jako że włamanie nie dotyczyło danych osobowych klientów firmy, Sony nie miało obowiązku informować o nim opinii publicznej. Dowiedzieliśmy się o nim zapewne tylko dlatego, że w zeszłym tygodniu przed sądem stanęły dwie osoby oskarżone o jego dokonanie. Nagrodę Wpadki Tygodnia Sony otrzymuje za przechowywanie swoich najcenniejszych zasobów na urządzeniach podłączonych do sieci. W sumie mogli od razu wrzucić torrenta na The Pirate Bay. Głównym konkurentem Sony było NASA, w którym raport wewnętrznego audytu nie pozostawił na odpowiedzialnych za bezpieczeństwo IT NASA suchej nitki. Nie udało się jednak potwierdzić aż tak spektakularnego wycieku, jak w przypadku Sony.,Adam