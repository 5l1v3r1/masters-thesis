W zeszłym roku publikowaliśmy statystyki zapytań polskich organów ścigania otrzymanych przez Google i Twittera. Kilka dni temu do grona firm, ujawniających tego rodzaju dane, dołączył Microsoft. Czy zatem polskie służby interesuje Skype i Outlook.com? Przypomnijmy, że w roku 2012 polskie organa ścigania przesłały do Google 760 wniosków o dane użytkowników, dotyczących niecałego tysiąca osób. Z kolei Twitter w swoich statystykach w ogóle nie uwzględnia Polski, co może oznaczać, że polskie służby, podobnie jak polscy internauci, nie przejawiają zbyt wielkiego zainteresowania tą usługą. Dwa dni temu swoje statystyki opublikował Microsoft – zobaczmy zatem, jak w nich wypada Polska. W roku 2012 Microsoft, nie licząc usługi Skype raportowanej osobno, otrzymał ponad 70 tysięcy zapytań od organów ścigania. Dotyczyły one głównie takich usług jak Hotmail/Outlook.com, SkyDrive, Messenger oraz Xbox Live. Jedynie 70 z nich zostało przesłanych przez polskie instytucje. Daje to Polsce dopiero 33 miejsce na 49 uwzględnionych krajów. Co ciekawe, na pierwszym miejscu wcale nie znajdują się Stany Zjednoczone, a Turcja. Tureckie służby przesłały ok. 11,5 tysiąca zapytań, podczas kiedy amerykańskie o pól tysiąca mniej. Trzecie miejsce zajmuje Wielka Brytania (9 tysięcy) a czwarte i piąte odpowiednio Francja i Niemcy, które przesłały po ok. 8,5 tysiąca zapytań. Z 70 polskich zapytań, w 55 przypadkach Microsoft ujawnił dane użytkownika, a w 15 nie odnalazł poszukiwanych danych. Nie było wśród nich też żadnego przypadku ujawnienia treści danych (np. zawartości wiadomości poczty elektronicznej). Jeśli spojrzymy na statystyki przez pryzmat ilości użytkowników, których dotyczyły zapytania, Polska również wypada bardzo skromnie. Z sumy 122 tysięcy na Polskę przypada jedynie 110. W tej kategorii prymat wiedzie USA, które przesłało pytania dotyczące 24 tysięcy użytkowników a drugie miejsce zajmuje Francja z prawie 18 tysiącami. Przykładowe dane, przekazywane przez Microsoft W przypadku usługi Skype dane raportowane są osobno ze względu na fakt, że Microsoft dopiero niedawno został jej właścicielem i nie zdążył jeszcze zintegrować statystyk. Dzięki temu możemy się dowiedzieć, że z ogólnej sumy 4713 zapytań o dane 15409 różnych kont, zaledwie 17 zapytań, dotyczących 42 kont, pochodziło z Polski. Mimo sporej popularności Skype’a w naszym kraju widać, że polskie służby niechętnie sięgają po dane użytkowników tej usługi. Prawdopodobnie wiąże się to ze skomplikowaną procedurą, wymagającą spełnienia wielu formalnych kryteriów przed przekazaniem zapytania. Należy tez pamiętać, że powyższe statystyki nie obejmują tzw. National Security Letters, czyli zapytań amerykańskich organów ścigania w sprawach dotyczących terroryzmu oraz kontrwywiadu. Takich zapytań Microsoft otrzymał w 2012 roku więcej niż 0, lecz mniej niż 999 (nie mogąc ujawnić dokładnej liczby, firma wskazuje jedynie przedział).,Adam