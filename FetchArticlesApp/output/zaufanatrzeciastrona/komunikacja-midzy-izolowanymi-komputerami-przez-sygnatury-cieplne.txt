Jak skrycie komunikować się z komputerem, który jest w pełni ekranowany od połączeń kablowych i radiowych? Naukowcy znaleźli niecodzienne rozwiązanie tego problemu – odpowiedzią jest emisja ciepła. Choć komunikacja za pomocą ciepła raczej nie będzie służyła do przesyłania dużych ilości danych, to jej zupełnie odmienny od dotychczasowych wynalazków charakter może zostać uznany za ogromną zaletę. Ma co prawda istotne ograniczenia, ale kto siedzi obok chronionego komputera z termometrem? Naukowcy z centrum badawczego Uniwersytetu Ben-Guriona kilka miesięcy temu opublikowali opis metody wyciągania informacji z odseparowanych od sieci komputerów poprzez sygnały radiowe generowane przy użyciu standardowego wyposażenia. Tym razem poszli jeszcze krok dalej, odchodząc w ogóle od transmisji radiowej. Za medium wybrali wahania temperatury, a za odbiornik wbudowane w praktycznie każdy współczesny komputer czujniki temperatury. Laptop w obiektywie kamery termowizyjnej Opracowana metoda transmisji danych ma ogromne ograniczenia. Po pierwsze wymaga wcześniejszego zainstalowania zarówno na „nadajniku” jak i „odbiorniku” odpowiedniego oprogramowania. Jak jednak pokazał przykład Stuxnetu, nie ma rzeczy niemożliwych. Gdy oba komputery są już wyposażone w specjalne programy, muszą znaleźć się w niewielkiej odległości od siebie. Na razie naukowcom udało się przetestować proponowana metodę na dystansie ok. 40 centymetrów. Nie jest to całkiem niemożliwe – komputery odseparowane i podłączone do sieci czasami stoją w niewielkiej odległości od siebie, by mogła je wygodnie obsługiwać ta sama osoba. Największym problemem jest jednak przepustowość łącza. Komunikacja odbywa się poprzez okresowe zmiany temperatury komputera – nadajnika. Wahania +/- 1 stopień, osiągane przez odpowiednie sterowanie wiatrakami, pozostają względnie niezauważalne dla otoczenia (o ile nie jest wyposażone w czułe termometry lub kamery termowizyjne) a mogą zostać odczytane za pomocą standardowych czujników, monitorujących na co dzień temperaturę komponentów komputera. Według opublikowanych informacji nadanie 8 bitów informacji zajmuje ok. godziny. Poniżej znajdziecie film pokazujący przebieg eksperymentu:  Dotychczasowe badania nad alternatywnymi kanałami komunikacyjnymi obejmowały transmisje akustyczne, wizualne czy też elektromagnetyczne, jednak każda z nich miała zasadniczą wadę – umożliwiała jedynie wysłanie danych z odseparowanego komputera, ale nie dawała możliwości przesłania mu poleceń. Kanał cieplny likwiduje ten problem dzięki wykorzystaniu wbudowanych czujników temperatury. Można zatem wyobrazić sobie scenariusz, w którym służby specjalne infekują docelowy komputer, jednak nie mają możliwości dostania się do niego po raz drugi. By przesłać kolejne polecenie wykorzystują np. laptop używany przez operatora odseparowanego komputera, który regularnie jest kładziony na biurku, pod którym stoi komputer odseparowany. Laptop podnosząc i obniżając swoją temperaturę wysyła do oprogramowania w docelowym komputerze sygnał np. autodestrukcji. Mimo regularnego skanowania całego spektrum częstotliwości radiowych taki atak może pozostać niewykryty.,Adam