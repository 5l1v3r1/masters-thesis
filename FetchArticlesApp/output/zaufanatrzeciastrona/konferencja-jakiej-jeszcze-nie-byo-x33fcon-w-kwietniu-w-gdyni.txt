Każdego roku rośnie lista polskich konferencji poświęconych bezpieczeństwu. Wszystkim nowym pomysłom serdecznie kibicujemy, a najciekawsze staramy się opisać. Oto jedna z tych, które zdecydowanie warte są Waszej uwagi. Na całkiem już solidnie wypełnionym rynku polskich konferencji dla bezpieczników nie jest prosto stworzyć nową imprezę, która będzie się znacząco różnić od pozostałych. Sponsorzy mają swoje prawa, liczba hoteli „konferencyjnych” w Warszawie jest ograniczona a lista prelegentów z konieczności powtarza się z roku na rok. Konferencja x33fcon zrywa z wieloma schematami – ale po kolei. x33fcon powstaje pod hasłem „gdy Czerwoni spotykają Niebieskich” – być może warto wytłumaczyć, o co chodzi. W świecie testowania bezpieczeństwa szybko przyjęła się tradycyjna koncepcja wojskowa, gdzie gry wojenne prowadzone były zawsze przez dwa zespoły – zwinny, szybki i agresywny zespół atakujący, zwany Czerwoni (Red Team), oraz tradycyjny zespół obrońców, dysponujący standardowym wyposażeniem i procedurami, zwany Niebieskimi (Blue Team). Wojskowi szybko przekonali się, jak wiele można z takich gier wojennych zyskać. Uczyli się, gdzie są ich słabe punkty, Czerwoni szkolili się w ofensywie, Niebiescy doskonalili defensywę, wymieniali się doświadczeniami i wzmacniali oba kluczowe obszary odpowiedzialności. Ten sam schemat całkiem nieźle sprawdził się na polu bezpieczeństwa IT – chociaż przez długi czas zespoły Czerwonych i Niebieskich działały w dużej mierze w oderwaniu od siebie. Atakujący atakowali, broniący bronili, obie strony się uczyły, lecz głównie od swoich kolegów z zespołu. Dopiero mocniejsze zacieśnienie współpracy, lepsza wymiana informacji i doświadczeń, zwana także Fioletowymi (Purple Team), pokazały, że model ten działa tym lepiej, im współpraca między zespołami jest bliższa. I dla zespołów Purpurowych właśnie powstała konferencja x33fcon. Oczywiście do udziału zaproszeni są także członkowie klasycznych zespołów Czerwonych i Niebieskich – będą mieli szansę zobaczyć, dlaczego warto te kolory połączyć.  Uczyć się warto zawsze od najlepszych – i organizatorzy x33fcon zadbali o odpowiednią obsadę konferencji. Na liście prelegentów pojawiły się osoby, których, o ile wiemy, nie można było nigdy wcześniej wysłuchać na żywo w Polsce, a które mają coś do powiedzenia i regularnie występują na szanowanych międzynarodowych konferencjach (i nie jest to Mikko Hypponen). Na x33fcon swoją wiedzą będą się dzielić między innymi Chris „carnal0wnage” Gates, Rob „mubix” Fuller, Jack Crook, Nikhil Mittal, Anto Joseph czy David J. Bianco. Oprócz gości z zagranicy występować będą także nasi rodacy, w tym Tomek „keidii” Bukowski, Maciek „mak” Kotowicz czy Borys „kanedaa” Łącki. Przed konferencją odbędą się także szkolenia i warsztaty, w tym także prowadzone przez naszą ekipę szkolenie z bezpieczeństwa aplikacji WWW. x33fcon to jedna z niewielu odbywających się w Polsce konferencji poświęconych bezpieczeństwo odbywających się w całości w języku angielskim. Oznacza to także, że będzie można spotkać wielu gości z zagranicy – będzie to dobra okazja do nawiązania nowych znajomości z innym niż zazwyczaj spotykane na polskich konferencjach środowisku. Miejsce i termin też odbiegają od standardu. Zamiast robić imprezę jesienią w Warszawie jak wszyscy, organizatorzy zadecydowali, że konferencja odbędzie się pod koniec kwietnia w Gdyni. Szkolenia startują 24 lub 25 kwietnia, zaś sama konferencja zaplanowana jest na 27-28 kwietnia (czwartek – piątek). Zaraz po konferencji zaczyna się długi weekend majowy (z dosyć korzystnym rozkładem dni w 2017) i spędzenie go w Trójmieście nie wydaje się złym pomysłem. Do 9 lutego wejściówka na konferencję kosztuje 155 euro, (190 euro brutto, czyli ok. 830 PLN) – co jak na dwudniową imprezę z takimi gwiazdami jest całkiem niezłą ceną. Później cena znacznie rośnie, ale gdyby ktoś nie zdążył to prosimy o kontakt – powinno udać się coś w tej kwestii załatwić. Mamy zaszczyt być patronem medialnym imprezy, zatem będzie można nas spotkać nie tylko na szkoleniach, ale także na salach wykładowych czy też pewnie wieczorami na Monciaku (lub gdziekolwiek wylądujemy wraz z zacnym gronem uczestników). Jeśli Was przekonaliśmy to możecie się już rejestrować – a jeśli macie pytania, to chętnie na nie odpowiemy. Do zobaczenia na miejscu! ,Adam