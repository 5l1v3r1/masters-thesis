Urząd Komunikacji Elektronicznej ostrzega internautów przed oszustami, rozsyłającymi wezwania do zapłaty grzywny w wysokości 500 PLN za naruszenie przepisów poprzez brak informacji o plikach „cookies” w prowadzonym serwisie www. Kreatywność przestępców jest zawsze ciekawym źródłem nowych wpisów w naszym serwisie. Tym razem trzeba przyznać, że oszustwo zostało bardzo profesjonalnie przygotowane i może faktycznie kogoś przekonać. Według informacji opublikowanych przez UKE pismo rozsyłane jest z datą 2 grudnia 2013. Pismo posiada sygnaturę oraz prawidłowy adres nadawcy. Pod tytułem „WEZWANIE DO ZAPŁATY POD RYGOREM WSZCZĘCIA EGZEKUCJI KOMORNICZEJ” w piśmie znajduje się długi zestaw paragrafów, opisujących rzekome naruszenie. Pismo powołuje artykuły 173, 174 oraz 209 Prawa Telekomunikacyjnego oraz dyrektywy unijne 2009/136/WE i 2009/140/WE. Wszystkie te przepisy dotyczą konieczności informowania osób odwiedzających dany serwis www o stosowaniu plików „cookies”. Pismo wskazuje na naruszenie w/w przepisów oraz wzywa do uiszczenia grzywny w wysokości 500 PLN na rachunek w banku BZ WBK o numerze Jako konsekwencję braku wpłaty przedstawiono skutki wynikające z Prawa Telekomunikacyjnego, czyli 3% rocznych dochodu firmy – jest to jedyny błąd merytoryczny pisma, ponieważ przepis mówi o 3% przychodu, a nie dochodu. Pismo straszy także możliwą interwencją Komornika Sądowego w razie braku wpłaty powyższej kwoty. Pod koniec dokumentu znajdujemy także podpis młodszego referenta oraz pieczątkę innego „urzędnika”, zatwierdzającego pismo. Poniżej przedstawiamy skan pisma. Skan pisma (źródło: UKE) Trzeba przyznać, że pismo to zostało przygotowane dość profesjonalnie, co wyraźnie odróżnia je od większości podobnych oszustw.,Adam