Pewnie słyszeliście historie ludzi, którzy np. rozmawiają o karaluchach w mieszkaniu i następnego dnia widzą na Facebooku odpowiednią reklamę środka przeciw robakom. Ile jest w tych historiach prawdy i skąd Facebook wie, czego szukamy? Internet bez reklam pamiętają już tylko najstarsi Indianie. Przyzwyczajamy się powoli do tego, że wystarczy raz czegoś poszukać w Google, by przez następne tygodnie oglądać reklamy tego samego towaru. Jak jednak wygląda kwestia Facebooka i jego wszechwiedzy o tym, czego możemy akurat potrzebować lub kogo znać? Historii zahaczających o podejrzenie permanentnej inwigilacji w sieci nie brakuje – przyjrzymy się im i spróbujemy je wyjaśnić. Teoria mówiąca że Facebook nadużywa uprawnień do kontrolowania mikrofonu w telefonie należy do najciekawszych i zdecydowanie godnych wyjaśnienia. Spójrzmy na niedawną historię z Reddita. Użytkownik poskarżył się tam, że rozmawiał ze swoją dziewczyną o problemie z karaluchami w ich wspólnym mieszkaniu i następnego dnia Facebook zaserwował mu reklamę środka przeciwko karaluchom. Jednocześnie użytkownik zarzekał się, że nigdy ani on, ani jego dziewczyna nie wspominali na Facebooku o tych dodatkowych lokatorach. Skąd zatem Facebook wiedział o problemie? Trudno uwierzyć w tym przypadku w zbieg okoliczności i tłumaczenie podsłuchiwaniem mikrofonu wydaje się być prawdopodobnym wyjaśnieniem tej historii. Wiemy, że aplikacja Facebooka standardowo prosi o uprawnienie dostępu do mikrofonu, nie wiemy jednak nic o tym, jakoby Facebook podsłuchiwał rozmowy. Czy jednak takie podsłuchiwanie rozmów umknęłoby niezależnym analizom? To mało prawdopodobne. Jak zatem wytłumaczyć przypadek z karaluchami? Ciekawe wyjaśnienie oferuje użytkownik serwisu Hacker News. Opisuje on mechanizm, w którym nadawcy reklam tworzą klastry odbiorców w oparciu między innymi o lokalizację geograficzną. Dzięki precyzyjnym informacjom o geolokalizacji klastry takie mogą być ograniczone do konkretnego budynku. Z tego powodu jeśli sąsiedzi użytkownika Reddita szukali informacji o karaluchach lub wspominali o tym, że mają z nimi problem, reklama środka na karaluchy mogła zostać wyświetlona wszystkim mieszkańcom tego samego budynku. Reklamy Facebooka Co ciekawe, Facebook sam przyznaje, że podsłuchuje dźwięki nas otaczające. Dostępna od maja 2014 w USA funkcja musi jednak zostać specjalnie włączona. Facebook twierdzi, ze w trakcie aktualizacji statusu może przez 15 sekund nagrywać dźwięki tła i następnie na ich podstawie zaproponować treść statusu – np. „Właśnie oglądam Grę o Tron, 3 odcinek 2 sezonu” lub „Słucham Beyonce”. Taka aktualizacja statusu jest automatycznie wzbogacona fragmentem utworu. Facebook twierdzi jednak, że na serwer nie przesyła nagrania dźwięku, a jedynie jego skróconą charakterystykę, która pozwala zidentyfikować jaki film ogląda lub jakiej piosenki słucha użytkownik. Informacje te wg Facebooka nie są przechowywane i nie można na ich podstawie odtworzyć faktycznego nagrania dźwięków. Drugim ciekawym zjawiskiem jest sugerowanie osób poznanych w aplikacjach randkowych jako potencjalnych znajomych na Facebooku. Można spotkać relacje osób, które poznały kogoś w aplikacjach takich jak Grindr czy Tinder i wkrótce znalazły te osoby na liście proponowanych kontaktów Facebooka. Jednocześnie brak informacji, aby firmy zarządzające tymi aplikacjami wymieniały się informacjami a sami użytkownicy twierdzą, że do logowania w aplikacjach randkowych nie wykorzystywali kont Facebooka. Tym razem odpowiedzią może być numer telefonu komórkowego. Większość użytkowników pozwala aplikacji Facebooka na regularne skanowanie listy kontaktów zapisanych w telefonie i Facebook korzysta z tej funkcji by sugerować nowych znajomych gdy tylko pojawiają się oni na liście kontaktów komórkowych. Facebook potrafi także wyszukiwać użytkowników po adresie email – jeśli zatem nawiązaliśmy jakikolwiek kontakt z druga osobą poza aplikacją randkową, jest spora szansa, że ślad po tym znajduje się na naszym telefonie i Facebook ma dostęp do tej informacji. Innym ciekawym wytłumaczeniem opisywanych powyżej przypadków jest tzw. zjawisko Baader – Meinhof. Polega ono na skłonności naszego mózgu do przypisywania istotnej wartości zjawiskom przypadkowym, tworzącym określony wzorzec. Choć rachunek prawdopodobieństwa wskazuje, że mamy szansę napotkać reklamę przedmiotu, o którym dopiero co pomyśleliśmy, to jeśli takie wydarzenie nastąpi, doszukujemy się w nim celowego działania jakiegoś czynnika. Nasz mózg lubi wzory i chętnie je wychwytuje w naszym otoczeniu – być może to właśnie powoduje, że od czasu do czasu ktoś zauważa reklamę, która wydaje się być zbyt trafnie umieszczona. Tak przy okazji – wiecie, że możecie odsłuchać (i skasować) swoje głosowe zapytania wysłane do Google? ,adamh