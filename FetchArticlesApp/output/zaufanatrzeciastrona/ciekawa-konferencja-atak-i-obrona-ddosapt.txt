Polska „scena konferencyjna” ma ładne tradycje, ale brakuje na niej czasem powiewu świeżości. Tę sytuację ma szansę zmienić nowa inicjatywa pod hasłem „Atak i Obrona”. Pierwsza konferencja pod tym hasłem odbędzie się już w listopadzie w stolicy. W branży bezpieczeństwa informacji co roku mamy w Polsce trzy główne konferencje: SEMAFORa, SECURE oraz CONFidence oraz kilka mniejszych imprez, które pojawiają się i znikają. Nie wiemy, czy Atak i Obrona na dłużej wpisze się w kalendarz, ale pierwsza edycja zapowiada się ciekawie. Międzynarodowy skład prelegentów, koncentracja na dwóch tematach oraz skrócona formuła (tylko jeden dzień) wskazują, że impreza będzie się różnić od konkurencji. Organizatorzy zapowiadają formułę zbliżoną do znanych konferencji TED – ma być treściwie i zajmująco – jednak wiadomo, że jakość konferencji budują sami prelegenci. Kogo spotkamy na konferencji? O atakach DDoS i APT opowie David Monnier, przedstawiciel słynnego Team Cymru, czyli profesjonalnego zespołu badającego od wielu lat ciemną stronę internetu. Temat kontynuować będą przedstawiciele Citi, Allegro, ING, Raiffeisena, PZU, PKO BP czy Trend Micro. Skład prelegentów oraz panelistów zapowiada, że poruszane tematy będą dotyczyły praktycznych problemów, z którymi musiały się uporać firmy działające na polskim rynku. Konferencję ma zakończyć gra strategiczna. Jeśli zainteresował Was program konferencji oraz jej forma, to jeszcze dzisiaj można zarejestrować się korzystając z niższych cen. Jako patron medialny konferencji mamy też dla Was rabat 10% po podaniu kodu „Z3S”.,Adam