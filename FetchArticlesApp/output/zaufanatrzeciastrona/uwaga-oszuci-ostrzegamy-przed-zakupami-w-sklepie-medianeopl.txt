Przedświąteczny szał zakupów jest też okresem żniw dla przestępców. Przepis jest prosty – wystarczy stworzyć wiarygodny sklep internetowy z niskimi i cenami, zebrać przelewy i zniknąć. Demaskujemy jeden z takich przypadków. Dzięki czujności jednego z naszych Czytelników (dziękujemy!) możemy Was ostrzec przed zakupami w sklepie internetowym Medianeo.pl. Możecie także przy okazji na żywo zobaczyć, jak wygląda przykład oszustwa i ostrzec znajomych. Poniżej znajdziecie naszą pełną analizę tego przypadku. Zacznijmy od wizyty w serwisie. Na pierwszy rzut oka wygląda dobrze, chociaż promocja 50% wydaje się trochę podejrzana.  Wykonajmy pierwszy test, czyli porównajmy ceny w Medianeo.pl z cenami na Ceneo.pl. Pierwsza pozycja z kategorii telewizory. Medianeo:  Ceneo:  Czy nowy model telewizora Sony, bez żadnych uszkodzeń, może kosztować o ponad 2 tysiące mniej niż w najtańszym sklepie? Popatrzmy na kolejny produkt – tym razem aparaty fotograficzne. Medianeo:  Ceneo:  Oszczędzamy 1500 złotych. Czy to możliwe? Jeszcze rzut oka na smartfony. Medianeo:  Ceneo:  Kolejna cena na poziomie 75% najniższej ceny sklepowej. Na deser jeszcze jedna perełka – dział bestsellerów Medianeo:  W tym konsola Playstation 3 za 1/10 ceny sklepowej. Prowadzi to do jednego wniosku.  Spójrzmy teraz jakie opcje płatności i wysyłki oferuje sklep.  Są dwie opcje dostawy: po przedpłacie oraz za pobraniem. Co ważne, dostawa po przedpłacie jest darmowa (rzadki przypadek dla sklepów o najniższych na rynku cenach) zaś dostawa za pobraniem kosztuje 50 PLN niezależnie od wagi i ceny produktu (z reguły ten koszt jest zróżnicowany). Na dokładkę wysyłka za pobraniem ma trwać 15 dni, podczas kiedy po przedpłacie „jedynie” 10. Wygląda to tak, jakby autor sklepu chciał zachęcić klientów do płatności z góry, jednocześnie dając opcję wysyłki za pobraniem by całość nie wyglądała zbyt podejrzanie. Jednocześnie wyraźnie złym sygnałem jest brak możliwości zapłacenia przez np. Payu (wymaga rejestracji sprzedawcy w tym serwisie poprzedzonej weryfikacją). Sklep proponuje jedynie przelew.  Sklep jednocześnie poprawnie obsługuje wysyłkę wiadomości o założeniu konta, złożeniu zamówienia i konieczności jego opłacenia.  Dodatkowo w regulaminie sklepu znajdziemy informację, że dostawa zajmie 10 lub 15 dni roboczych – to w dzisiejszych czasach praktycznie się nie zdarza i sugeruje próbę odwleczenia w czasie wykrycia oszustwa. Podsumowując – metody dostawy i płatności nie wyglądają dobrze.  Co ciekawe, jeszcze wczoraj sklep podawał nr rachunku 77 1940 1076 4794 6926 0000 0000 w banku Credit Agricole, a dzisiaj jest to już 73 1090 1098 0000 0001 3317 6351 w banku BZ WBK Sklep prezentuje całkiem spory zakres informacji o prowadzącym go podmiocie.  Mamy nazwę firmy, REGON, NIP i numer telefonu. Dane te zgadzają się z tymi w regulaminie sklepu.  Pozornie sprawa wygląda dobrze. Podmiot istnieje w rejestrze CEIDG, gdzie wyszukać go można po nr NIP 5931395753 lub REGON 365242000.  Co prawda można mieć wątpliwości, czy sklep działający na dużą skalę powinien mieć formę jednoosobowej działalności gospodarczej, lecz nie takie rzeczy Polska widziała. Kiedy jednak przyjrzymy się historii wpisu w CEIDG, nie wygląda to już tak różowo.  Osoba rzekomo prowadząca sklep w Tczewie zarejestrowała działalność w Gdyni (zdarza się). Działalność została zgłoszona 26 sierpnia 2016 i ruszyła 1 października. Co ciekawe, najwyraźniej ta osoba nie miała wcześniej numeru NIP. Krótki czas istnienia sklepu nie wpływa dobrze na jego wiarygodność.  Siedziba firmy wygląda dość przeciętnie – na pewno nie ma tam żadnego sklepu.  Szukając innych śladów firmy Medianeo trafiliśmy na inny ciekawy wpis w CEIDG.  Gdy spojrzymy w jego historię, to znajdziemy interesującą zbieżność.  Ta druga działalność gospodarcza została założona 9 sierpnia, zaledwie 2 tygodnie przed pierwszą. Zakładający także zameldowany jest w mniejszym mieście niedaleko Trójmiasta, a działalność rejestrowana była w Trójmieście. Co więcej, firma od 9 sierpnia do 25 października nazywała się Medianeo, a potem nagle zmieniła nazwę na zupełnie inną i dopiero wtedy wystąpiła o nadanie numeru REGON. Co jednak z numerem telefonu 566 629 470? Z pozoru wygląda on na komórkowy, jednak tak naprawdę to numer stacjonarny 56 662 94 70. Na numer nie udało nam się od dwóch dni dodzwonić – relacje w sieci wskazują, że inni też próbowali bez skutku. Brak numeru telefonu jest z reguły wyraźnym sygnałem oszustwa – najwyraźniej ktoś postarał się zadbać, by numer się tam znalazł. Dla przestępcy odbieranie telefonu jest jednak uciążliwe – można co prawda rozmawiać przez Tora, jednak jest to trudniejsze technicznie i wymaga zaangażowania ludzi do obsługi telefonicznej. Po co się męczyć, skoro można podać nieistniejący numer.   Opinie znalezione w sieci są świetnym miernikiem wiarygodności sklepu. Spójrzmy jak wyglądają opinie Medianeo.pl w kilku serwisach. Jakieopinie.pl:  Opineo.pl:  Sprawdzonyranking.pl:  Jeśli zbierzemy je w jedno zestawienie wraz z datami i godzinami to otrzymamy następujący obraz: Wszystkie pozytywy z ostatniego tygodnia pojawiły się na Opineo.pl i co do jednego były wysyłane po godzinie 23 (przypadek?). Negatywy z Opineo, które obserwowaliśmy, znikały, prawdopodobnie dzięki temu punktowi regulaminu:  Komentarze z roku 2014 prawdopodobnie związane ze strategią oszustów, którzy przejmują tożsamość kiedyś istniejących lecz już zamkniętych sklepów internetowych, by lepiej udawać legalne interesy. Spojrzenie na daty komentarzy pojawiających się falami po godzinie 23 pozwala sądzić, że są wygenerowane przez oszustów.  Na ofertę Medianeo.pl natrafiliśmy w niektórych serwisach porównujących oferty – kilka przykładów poniżej:  Jaka jest skala działania Medianeo.pl? Możemy jedynie próbować to wywnioskować po numerach zamówień oraz numerach „faktur” (sklep wysyła dokumenty pod tą nazwą w przypadku zamówienia za pobraniem). W ciągu niecałej doby numeracja zamówień wzrosła o ok. 50, zaś numeracja faktur o ok. 80. Jeśli numeruje je sklepowy automat, to możemy założyć, ze sklep generuje obecnie do 100 zamówień na dobę.  Dla osób lubiących bardziej techniczny element analizy poniżej kilka podstawowych informacji: Wczoraj wysłaliśmy do sklepu kilka pytań, udając klienta. Nie otrzymaliśmy żadnej odpowiedzi. Dzisiaj napisaliśmy jako ZaufanaTrzeciaStrona i odpowiedzi otrzymaliśmy praktycznie od ręki. Zapytaliśmy: Otrzymaliśmy odpowiedź o treści:   Chętnie odpowiem na Pana pytania. Towar udaje nam sie pozyskać po takich dobrych cenach ponieważ sprowadzamy go bezpośrednio z magazynów, nie przechowywujemy w Polsce tylko w Niemczech. Można się do nas dodzwonić ale niestety jest to trudne ponieważ tylko jeden pracownik obecnie zajmuje się telefonami a chętnych jest bardzo dużo, w najbliższym czasie planujemy stworzyć centrale z kolejkowaniem i zatrudnić więcej osób. Czas wysyłki jest taki długi bo sami długo na niego czekamy a pozniej jeszcze wysyłamy z Niemczech. Firma i sklep powstała 1 listopada 2016, ale wcześniej działaliśmy pod tą samą nazwą tez jako medianeo w 2014, można sprawdzić opinie z tamtego okresu. Z poważaniem, Robert Szarafin Okazuje się zatem, że jako jedyny sklep w Polsce Medianeo zaopatruje się „bezpośrednio z magazynów”, a darmowa dostawa trwa 2 do 3 tygodni, ponieważ darmowy kurier jedzie z Niemiec… Do tego jeden biedny pracownik obsługujący cały ogromny sklep nie nadąża z odbieraniem telefonów. No cóż. W tej sytuacji poprosiliśmy o kontakt telefoniczny z właścicielem, któremu chcieliśmy zadać jeszcze kilka pytań. W odpowiedzi przeczytaliśmy:   Preferuje kontakt e-mail, kontakt na infolinie jest zarezerwowany dla klientów. Z poważaniem, Robert Szarafin    Życzymy bezpiecznych zakupów! PS. Wg naszych informacji niektóre banki już od wczoraj blokowały przelewy na rachunek Medianeo w Credit Agricole – co może tłumaczyć jego zmianę na BZ WBK. Jeśli wpłaciliście coś na konto Medianeo w ostatnich dniach – podeślijcie nam na nasz adres informację o dacie, kwocie i numerze rachunku – może się przyda.,Adam