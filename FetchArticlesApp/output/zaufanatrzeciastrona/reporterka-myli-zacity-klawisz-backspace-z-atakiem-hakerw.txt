Przysłowie mówi, że nowoczesna technologia niczym nie rożni się od magii. Powoduje to, że niektórzy użytkownicy pod wpływem poczucia zagrożenia mogą zwykłe zachowanie komputera mylić z działaniem hakerów. Przydarzyło się to znanej dziennikarce. Sharyl Attkisson to doświadczona dziennikarka. Na początku lat 90-tych pracowała dla CNN, by wkrótce potem przenieść się do CBS, w której przez 20 lat prowadziła swój program informacyjny. Otrzymała wiele nagród za swoją pracę, choć ostatnie kilkanaście miesięcy nie wyglądało już tak różowo. Najpierw została skrytykowana za twierdzenie, że istnieje związek między szczepionkami a autyzmem a niedługo potem opuściła stację CBS. Wyszło na jaw, że zrezygnowała, ponieważ uważała, że stacja chroni prezydenta Obamę nie poruszając drażliwych tematów lub nie poświęcając im wystarczająco dużo uwagi. Z kolei stacja uważała, że Attkisson działała w poczuciu misji zakończenia kariery Obamy. Czemu czytacie o tym w serwisie poświęconym bezpieczeństwu? Ponieważ Attkisson w swojej najnowszej książce twierdzi, ze ludzie pracujący dla Obamy wielokrotnie włamywali się do jej komputera. I przytacza dowody. Attkisson opowiada o wielu wydarzeniach, które „dowodzą”, że jej komputer został zhakowany przez służby działające na zlecenie Obamy. Dowód 1: Komputer wydał z siebie w środku nocy odgłos „Reeeeeee”. Wydarzenie to miało ponownie miejsce rano. Czy słyszeliście kiedyś wentylator komputera wskakujący na pełne obroty? Pewnie tak. Bez komentarza. Dowód 2: Obraz na ekranie telewizora czasem zastyga, pojawiają się artefakty. Jeśli tak, to większość klientów jakiejkolwiek telewizji cyfrowej jest na podsłuchu. Dowód 3: Domowa linia telefoniczna często nie działa. Do tego, gdy dzwoni z komórki na domowy, słyszy dźwięk dzwonka, podczas kiedy dzwonek w domu nie dzwoni. No cóż, brak znajomości technologii VoIP może prowadzić do mylnych wniosków – dźwięk dzwonka w słuchawce czasem jest generowany programowo przez jedno z urządzeń transferujących połączenie. Dowód 4: Domowy alarm aktywuje się o dziwnych porach. Czy są jakieś normalne pory aktywacji alarmu? Poza tym, jeśli do jego aktywacji wystarczy zanik sygnału telefonicznego, to patrz punkt 3. Dowód 5, najważniejszy, czyli atak sfilmowany na żywo, opisywany przez liczne prawicowe media w USA.  Dla Attkisson jest to dowód, że haker kasuje jej tekst na ekranie komputera – zupełnie jak na filmach z Hollywood! Dla nas jest to dowód, że powinna częściej czyścic klawiaturę lub zdjąć z niej torebkę. Oprócz powyższych rewelacji w książce występują pod pseudonimami tajemniczy „eksperci”, którzy nie są w stanie podać żadnego konkretnego dowodu na to, że ktoś włamał się do jej komputera, jednak każdy z nich potwierdza, że na pewno miało to miejsce. Jeden z nich wskazuje, że choć na komputerze nie znalazł żadnych śladów złośliwego oprogramowania, to widać, że ślady te precyzyjnie usunięto, a pozostał jedynie adres IP należący do rządowej sieci komputerowej. Jaki to adres? Jak wiąże się z włamaniem i gdzie pozostał? Tego niestety się już nie dowiemy. Nie jest wykluczone, że ktoś włamał się do komputera dziennikarki. Jest całkiem prawdopodobne, że jej stacja telewizyjna jest stronnicza. Przedstawione jednak w książce dowody ośmieszają teorię o włamaniu w oczach kogokolwiek, kto miał do czynienia z bezpieczeństwem komputerowym. Pamiętajmy zatem, że choć wiele zachowań komputerów można i należy traktować podejrzliwie, to jednak większość z nich można przypisać zwykłym awariom. Źródła: 1, 2, 3, 4, 5, 6,Adam