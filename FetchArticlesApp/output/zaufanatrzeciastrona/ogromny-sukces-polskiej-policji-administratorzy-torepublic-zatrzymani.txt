Policja namierzyła i zatrzymała grupę okradającą konta bankowe polskich samorządów. Jak dowiedzieliśmy się nieoficjalnie, w jej składzie znajdowało się dwóch administratorów popularnego wśród przestępców forum ToRepublic. Działając od listopada 2013 do lutego 2015 przestępcy ukradli ponad 2 miliony złotych z kont bankowych 5 gmin w całej Polsce. Wpadli dopiero po ostatnim skoku na Urząd Miejski w Jaworznie. Od wielu miesięcy w mediach pojawiały się informacje o kradzieżach sporych sum z kont bankowych instytucji samorządowych. Wiadomo o co najmniej 5 takich incydentach: W sumie na konta przestępców trafiły ponad 2 miliony złotych. Kradzieży dokonywano poprzez podmianę numeru docelowego rachunku bankowego, wykorzystując złośliwe oprogramowanie oraz niedoskonałość (lub brak) procedur weryfikacji poprawności zlecanych przelewów. Skradzione środki były przelewane na rachunki zakładane na tzw. słupów, czyli specjalnie w tym celu zrekrutowane osoby bezdomne. Z kolei z tych rachunków pieniądze trafiały na giełdę bitcoin, gdzie były natychmiast wymieniane na BTC. Zgodnie z informacjami, które otrzymaliśmy z Prokuratury Okręgowej w Katowicach, po kradzieży w Jaworznie policji udało się zidentyfikować i zatrzymać organizatorów procederu. W ręce organów ścigania trafiło nie tylko kilku bezdomnych, ale także dwóch informatyków z okolic Warszawy. Jak dowiedzieliśmy się nieoficjalnie z innego źródła, wśród podejrzanych znaleźli się dwaj administratorzy niezwykle popularnego wśród przestępców forum w sieci Tor, ToRepublic. W lutym tego roku policja zatrzymała 25-letniego Artura P., znanego jako The Venom Inside oraz 21-letniego Łukasza W. znanego jako Kyber. Dotychczasowa lista administratorów ToRepublic Zarówno TVi jak i Kyber cieszyli się na forum dużym autorytetem – szczególnie Kyber uznawany był za specjalistę w kwestiach budowania botnetów oraz tworzenia złośliwego oprogramowania. Obaj byli obecni na forum od pierwszych dni jego istnienia. W tym kontekście szczególnie ironicznie brzmi dzisiaj treść podpisu TVI.  Zarówno TVI jak i Kyber zostali zatrzymani na 6 miesięcy, przyznali się do stawianych im zarzutów i odpowiadają już z wolnej stopy. Zastosowany jest wobec nich dozór policji oraz poręczenia majątkowe i zakazy opuszczania kraju. Polską scenę cyberprzestępczą i goniących ich policjantów obserwujemy już od kilku lat i musimy przyznać, że jest to dotychczas najbardziej niespodziewany sukces organów ścigania. Najwyraźniej czas zrewidować powszechne przekonanie, że profesjonalni przestępcy, utrzymujący się ze swojego procederu i stanowiący w pewnym sensie elitę tego grona, są nie do namierzenia. Jak widać każdy popełnia błędy, a czasem wystarczy jeden, by uruchomić całą lawinę wydarzeń. Co więcej, słyszeliśmy, że to nie ostatnie zatrzymania w tym gronie – ale o tym już wkrótce.,Adam