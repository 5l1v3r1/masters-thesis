Do wpadki domniemanego twórcy Silk Road po trzech latach działalności prawdopodobnie przyczyniły się drobne błędy, które popełnił na początku działalności. Podobne problemy mogą spotkać jego konkurentów z Sheep Marketplace. Założenie i prowadzenie w pełni anonimowej strony w sieci TOR w formie ukrytej usługi nie jest banalnym działaniem. Jeśli dodamy do tego konieczność zachowania w tajemnicy tożsamości założycieli, zadanie robi się trudniejsze. A jeśli chcecie sprzedawać narkotyki całemu światu i wkrótce znajdziecie się na celowniku kilku służb ścigających taką działalność, to powinniście zachować szczególną ostrożność. Kilka informacji, znalezionych w sieci, wskazuje, że założyciele Sheep Market mogą mieć problem z utrzymaniem swojej anonimowości. Podstawą anonimowości ukrytych usług w sieci TOR jest brak możliwości znalezienia ich fizycznej lokalizacji. Twórcy Sheep Market albo celowo, by zwieść potencjalne śledztwo, albo przypadkowo ujawnili kraj, z którego pochodzą. Pewien użytkownik Reddita zauważył, że z jednego pliku css serwisu ktoś zapomniał usunąć komentarze. Co ciekawe, napisano je po czesku. Fragment komentarza po czesku Drugim tropem, wskazującym na autorstwo naszych południowych sąsiadów, jest strona reklamująca Sheep Marketplace w zwykłym internecie. Co prawda sam serwis został schowany za DNSami CloudFLare, to najwyraźniej ktoś zapomniał zmienić domyślną subdomenę, wskazującą prawdziwy adres IP serwisu. Z kolei adres IP wskazuje na hosting w firmie snekweb.cz. Co prawda twórcy Sheep Marketplace twierdzą, że z witryną reklamującą ich serwis w internecie nie mają absolutnie nic wspólnego i zapewne jest to wyraz uwielbienia ich fanów, jednak nie potrafią wytłumaczyć, czemu domena została założona 14 lutego 2013, podczas kiedy świat dowiedział się o istnieniu Sheep Marketplace dopiero w maju tego roku. Teorię o „zamorskim” pochodzeniu serwisu potwierdza także ciekawa angielszczyzna osób go reklamujących (feedback rating has customer!). Kolejne tropy znalezione przez użytkowników Reddita wskazują, że autorzy grafik w obu serwisach korzystają z programu Adobe Fireworks CS6 (fragment jego logo widać nawet w poradniku na stronie w wersji TOR) a obie strony korzystają z Nette Framework. Co gorsza, witryna w zwykłym internecie wyświetla na bieżąco oferty, pojawiające się na serwerze w sieci TOR, co oznacza, że jest między nimi połączenie, działające prawie w czasie rzeczywistym. Nie wróży to dobrze założycielom tego interesu. Strona serwisu w internecie Kilka chwil temu powyższa strona została zastąpiona napisem informującym o naruszeniu zapisów regulaminu firmy hostingowej. Co prawda powyższe informacje nie oznaczają, że założyciele Sheep Marketplace zostaną jutro złapani przez FBI, ale jak pokazuje historia Silk Road, ciąg małych wpadek może prowadzić do wielkiej katastrofy. ,Adam