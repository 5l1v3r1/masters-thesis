Oszuści nie śpią i ciągle próbują różnych metod wyłudzania od użytkowników pieniędzy. Dzisiaj przez Polskę przetacza się spora fala wiadomości SMS, które próbują nakłonić odbiorców do założenia konta w pewnym portalu – a to sporo kosztuje. Otrzymujemy dzisiaj sporo zgłoszeń od Czytelników, którzy otrzymali wiadomości SMS z informacją, jakoby ich zdjęcia pojawiły się w serwisie sexxo.pl. Wiadomość jest oczywiście nieprawdziwa, zdjęć użytkownika w serwisie nie ma, lecz by to sprawdzić trzeba się najpierw zarejestrować. Przyjmy się bliżej temu oszustwu. Czytelnicy otrzymują wiadomości o treści: Druga wersja wiadomości to: Linki nie są unikatowe, powtarzają się w wielu wysyłkach. Wiadomości rozsyłane są na wyjątkowo dużą skalę – każdy serwis typu „Kto dzwonił” pełen jest zgłoszeń od osób, które otrzymały je dzisiaj. Wystarczy sprawdzić numery takie jak 734956417, 516431528, 886263009, 516466368, 880208667, 516436846 czy kilkanaście innych – niektóre tylko dzisiaj były sprawdzane po kilkaset razy. Sama strona sexxo.pl zawiera kolejne elementy oszustwa. W stopce znajdziemy informację, że serwis istnieje od roku 2011 (tak naprawdę domena została kupiona 3 dni temu) i jest w nim zarejestrowanych 897 132 użytkowników (chyba największy odnotowany w historii przyrost rejestracji w ciągu 3 dni). Z kolei nagłówek mówi o „ponad milionie użytkowników” – najwyraźniej grafik nie dogadał się z copywriterem. Próba aktywacji konta prowadzi przez kilka stron tłumaczących powody, dla których wszystkie konta muszą być „weryfikowane”: Powody weryfikacji W ostatnim etapie formularz prowadzi na stronę serwisu Przelewy24.pl, gdzie pojawia się możliwość pozbycia się kwoty 29,99 PLN. Przyjmującym płatność jest firma Sexxo, podająca adres Warszawa, ul. Hetmańska 7. Ustalenie tożsamości oszustów jak zwykle nie jest proste, ale spróbujemy przedstawić Wam kilka informacji. Niestety nazwa firmy z formularza Przelewy24.pl jest fałszywa. Firma „Sexxo” nie istnieje, a pod adresem Hetmańska 7 znajduje się budynek mieszkalny z wieloma lokalami. Szukamy zatem dalej. Regulamin serwisu wydaje się być ciekawym punktem zaczepienia. Według niego właścicielem jest firma SexPrice Limited., z siedzibą w Anguilli, British West Indies, pod adresem The York Suite 99, zarejestrowana pod numerem 2188132. Firmy takiej Google nie zna, Anguilla nie prowadzi dostępnego w sieci rejestru firm, ale możemy szukać dalej. Jaka działająca w Polsce firma zarejestrowała działalność w Anguilli? Nie trzeba szukać daleko – firma Canteras Limited., z siedzibą w Anguilli, British West Indies, pod adresem The Hallmark Suite 227, Old Airport, The Valley, prowadzi takie portale jak podrywaczki.pl, pornolia.pl, autosex.pl, blow-job.pl czy xes.pl. Co prawda adres siedziby jest inny, ale jeśli przyjrzymy się bliżej regulaminowi, znajdziemy w nim kolejne wskazówki. Spójrzmy na przykład na paragraf 2 – postanowienia ogólne. Fragment regulaminu Wygląda na to, ze brakuje w nim punktów 4 i 7. Gdzie mogły się podziać? Co powiecie na znalezienie ich w regulaminie serwisu xes.pl? System Plagiat chyba by się z radości zakrztusił: Regulamin xes.pl Brakujące punkty 4 i 7 opowiadają o możliwości korzystania z serwisu bez zakładania konta, co stoi w jawnej sprzeczności z modelem biznesowym przyjętym przez oszustów. Wygląda zatem na to, że właściciele serwisu xes.pl mogą ścigać właścicieli serwisu sexxo.pl o naruszenie praw autorskich (pozostałe sekcje regulaminu noszą podobne, noszące znamiona plagiatu, podobieństwa). Niestety od strony technicznej trudno dużo powiedzieć (chyba że Wam się uda?) – serwis stoi za Cloudflare a domena została zarejestrowana na kolejną nieistniejącą firmę (Cash Dominator LLC, Al. 1 maja, 01-211 Warszawa). Biorąc pod uwagę skalę wysyłek wiadomości SMS oszuści nastawieni są na szybki zysk – ostrzeżcie znajomych, by ten cel oszustów się trochękow oddalił. Serwis Przelewy24.pl, któremu podesłaliśmy informację, przekazał, że konto klienta zostało przesłane do działu zajmującego się weryfikacją takich przypadków. Jednocześnie przestał działać link do płatności – gratulujemy szybkiej reakcji. Dziękujemy wszystkim, którzy podesłali wiadomość oszustów.,Adam