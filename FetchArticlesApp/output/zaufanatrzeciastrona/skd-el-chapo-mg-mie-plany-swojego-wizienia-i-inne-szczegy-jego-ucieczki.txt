Słynny szef meksykańskiego kartelu, Joaquín El Chapo Guzmán, uciekł kilka tygodni temu podkopem z silnie strzeżonego więzienia. Wiele wskazuje na to, że dysponował jego szczegółowymi planami, gwarantującymi precyzję prac inżynierskich. Niedawno przedstawiliśmy Wam sylwetkę jednego z najbardziej zuchwałych przestępców świata, El Chapo. Ośmieszył on rząd Meksyku i zdenerwował organy ścigania w USA drugą już ucieczką ze specjalnie zaprojektowanego i strzeżonego więzienia. Dzisiaj poznajemy niektóre ciekawe szczegóły jego ucieczki. Gdy El Chapo został w zeszłym roku po raz kolejny złapany przez organy ścigania (niektóre teorie mówią, że byli to amerykańscy komandosi przebrani za meksykańskich żołnierzy), trafił do więzienia Altiplano o zaostrzonym rygorze. Był więźniem szczególnie dobrze pilnowanym – oprócz ogromnej fortuny i wielkiej armii swoich pracowników posiadał także doświadczenie w więziennych ucieczkach – w 2001 roku w ciągle nieustalony sposób zniknął z więzienia Puente Grande. Jak bardzo doświadczenia z Puente Grande mogły pomóc w ucieczce z Altiplano? Okazuje się, że bardzo. The New York Times zwrócił uwagę na pewne podobieństwo obu zakładów. Subtelne podobieństwo (źródło: Google Earth) Z lewej więzienie, z którego El Chapo uciekł w roku 2001. Z prawej więzienie, w którego El Chapo uciekł w roku 2015. Tak, oba więzienia są zbudowanego według identycznego projektu. Sama zbieżność konstrukcji budowli oczywiście nie była czynnikiem wystarczającym do łatwiejszego zaplanowania ucieczki. Istotna w tej historii jest także postać niejakiego Dámaso Lópeza. Urzędnik ten, odpowiedzialny za bezpieczeństwo w więzieniu Puente Grande w trakcie gdy przebywał w nim El Chapo, zrezygnował ze swojej funkcji kilka dni przed ucieczką swojego podopiecznego i pojawił się ponownie u boku szefa kartelu jako jeden z jego zaufanych współpracowników. Według niektórych źródeł możliwe jest także, że zastępował El Chapo w trakcie jego kolejnego pobytu za kratkami. Kończąc swoja karierę w sektorze więziennictwa Dámaso López mógł zabrać ze sobą szczegółowe plany więzienia – identycznego jak to, z którego kilkanaście lat później uciekł jego szef. Jest to możliwe wytłumaczenie niezwykłej precyzji prac budowniczych tunelu, którym uciekł El Chapo. Zdjęcie podłogi prysznica w celi zajmowanej przez El Chapo nie pozostawia wątpliwości – twórcy tunelu byli mistrzami podziemnej nawigacji. Precyzja wejścia do tunelu Prysznic był jedynym miejscem celi, do którego nie sięgały kamery. Osłonięty zaledwie metrowej wysokości murkiem miał dawać więźniom minimum prywatności – i jak widać takie minimum wystarczyło. Na zdjęciu możemy podziwiać jak budowniczowie tunelu po pokonaniu prawie półtora kilometra pod ziemią trafili z dokładnością co do centymetra. Tunel, którym uciekł El Chapo, znajdował się na głębokości ok. 10 metrów. Czemu został wykopany aż tak głęboko? Prawdopodobnie nie chodziło tylko o zachowanie całej konstrukcji w tajemnicy dzięki odpowiedniej warstwie ziemi zapewniającej izolację akustyczną. Teren pomiędzy więzieniem a placem budowy, gdzie został umieszczony drugi koniec tunelu, jest lekko pofałdowany i budowniczowie zapewne chcieli uniknąć konieczności zmiany jego poziomu w trakcie kopania. Zdjęcie z tunelu wyposażonego w tory i przerobiony motocykl W momencie gdy do tunelu weszła grupa pościgowa, motocykl wywożący urobek stał na jego drugim końcu, pod zabudowaniami gospodarczymi. Co ciekawe, oprócz generatora energii elektrycznej i kilku materacy w tunelu znaleziono także stetoskop, którego zastosowanie nie jest na razie wyjaśnione. Z kolei w koszu na śmieci w celi El Chapo znaleziono ciało martwego małego ptaka, który zapewne był wykorzystany – w stylu dawnych górników – do testowania jakości powietrza w tunelu (choć z drugiej strony nie rozumiemy, czemu tak profesjonalna brygada budowlana nie mogła użyć po prostu zwykłego miernika jakości powietrza). Interesujący jest także fakt, że zaledwie na 3 tygodnie przed ucieczką El Chapo USA wystąpiły z wnioskiem o jego ekstradycję. Choć wykopanie tunelu musiało zająć wiele miesięcy, to być może wizja spędzenia reszty życia w amerykańskim więzieniu przyspieszyła prace nad ucieczką. Cela El Chapo znajdowała się na samym końcu skrzydła przeznaczonego dla więźniów specjalnej troski. Wraz z nim karę w tej sekcji więzienia odbywało 9 innych osadzonych. Aby dotrzeć do tego miejsca budynku dziennikarze, których zaprosiła dyrekcja, musieli przejść przez 17 różnych drzwi, kontrolowanych z centralnej dyspozytorni. W związku z ucieczką pracę stracił już dyrektor więzienia, szef wywiadu policji federalnej oraz kilku urzędników ministerstwa nadzorującego więzienie. Kilkudziesięciu pracowników więzienia znajduje się na liście podejrzanych o pomoc w ucieczce. Przy okazji poprzedniej ucieczki El Chapo z roku 2001 akt oskarżenia wymieniał ponad 60 osób, jednak większość z nich jest już dawno na wolności i prawdopodobnie cieszy się dostatnią emeryturą. Na koniec dodamy, że już po ucieczce El Chapo skradziono komputer zawierający plany innego więzienia o podwyższonym rygorze, tym razem znajdującego się w stolicy Meksyku. W ramach działań prewencyjnych niektórzy więźniowie zostali już przeniesieni do innych cel.,Adam