Mijający tydzień był pełen wpadek różnego gatunku. O wszystkich najważniejszych zdążyliśmy już napisać, więc to spośród nich trzeba będzie wybrać dzisiaj Wpadkę Tygodnia. Zadanie nie jest łatwe – z ośmiu naszych ostatnich wpisów tego tygodnia kandydatów można znaleźć praktycznie w każdym. W ciągu ostatnich siedmiu dni światło dzienne ujrzał niejeden wyciek, czy to haseł, danych osobowych czy też gotówki. Choć trudno zdecydować, czy bardziej boli wyciek danych czy żywej gotówki, to jednak decyzję trzeba podjąć. Mimo powagi wycieków danych, konkurs w tym tygodniu wygrywa administracja serwisu Bitcoinica.com. Trudno było nam ogłosić inny wynik. Kilka dni temu serwis Bitcoinica.com, dwukrotnie w tym roku już okradziony, padł po raz trzeci ofiara złodziei. Do ilości porażek dodać należy jeszcze sposób, w jaki doszło do trzeciego włamania – administratorzy nie zmienili bowiem po poprzednim włamaniu jednego z najważniejszych haseł, chroniącego dostęp do aplikacji przechowującej wszystkie pozostałe hasła. W sieci pojawił się plik z kodem źródłowym serwisu, w którym można było znaleźć inne, zmienione hasła. Jedno z nich okazało się pasować konta LastPass, na którym przechowywano hasło do portfela firmy na giełdzie BTC – włamywacz ukradł w ten sposób ponad 300 tysięcy dolarów. Trzy wpadki tej kategorii w ciągu 5 miesięcy – nie mogło być dzisiaj innego zwycięzcy. Konkurencja była w tym tygodniu zażarta. Australijski CERT, gubiący bazę danych uczestników programu promującego bezpieczeństwo w internecie, AndroidForums.com z wyciekiem ponad miliona kont czy Formspring z 28 milionami, Yahoo z pół milionem, ale za to z hasłami zapisanymi otwartym tekstem były godnymi przeciwnikami giełdy Bitcoin – ale nie mogły wygrać z takim mistrzem.,Adam