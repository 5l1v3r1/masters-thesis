Do dzisiaj historia polskich forów w sieci Tor była pasmem katastrof i porażek. Z bardzo nielicznymi wyjątkami serwisy powstawały i upadały, by więcej nie powrócić. Tym razem jednak jeden z ważniejszych powraca – choć w okrojonej formie. Polska sekcja Onionforum, Torowisko, PBM, Polish Underground, Poligamia, Polish Onion Forum, Anonimowa Polska i Polish Onion Palace to polskojęzyczne miejsca w sieci Tor, które zniknęły lub zamknęły swoje podwoje w ciągu ostatnich kilku lat. Na placu boju pozostała praktycznie tylko prawie nieżywa Cebulka oraz aktywne ToRepublic. Do tego wąskiego grona dołączają własnie reanimowane zwłoki PBM. Dzisiaj o godzinie 16 ma zostać oficjalnie otwarty dostęp do kopii słynnego podziemnego forum PBM. Powstałe pod koniec marca 2012 jako inicjatywa użytkownika Torowiska ukrywającego się pod pseudonimem Zdzisław Dyrma funkcjonowało do nocy z 4 na 5 czerwca 2013, kiedy to bez zapowiedzi zostało zamknięte a w jego miejscu pojawił się komunikat o rzekomej sprzedaży serwisu. Dalsze losy domeny PBM oraz spekulacje dotyczące przyczyn jego zniknięcia to temat na brazylijską telenowelę, zatem okryjmy je zasłoną milczenia. Kilka tygodni temu Zdzisław Dyrma ponownie otworzył serwis w sieci Tor i ogłosił planowane udostępnienie bazy PBM. Słowa dotrzymał i kopię starego forum można obecnie znaleźć pod adresem ig6ndt6anbg2dimk.onion.  Co ciekawe logo udostępnionej kopii to stara wersja z początków działalności, kiedy to „Polish Board & Market” nazywało się jeszcze „Polish Black Market”. Według Zdzisława dane pochodzą z 4 czerwca 2013, a więc jest to najnowsza istniejąca wersja forum. Na forum nie można tworzyć nowych wątków ani wpisów, jednak można zalogować się za pomocą dotychczasowych loginu i hasła i np. usunąć swoje stare posty. Usunięte również zostały przeczytane wiadomości prywatne. Formularz rejestracji działa, jednak wnioski nie są obecnie obsługiwane. Odebrane zostały także uprawnienia administracyjne i moderatorskie. Zdzisław, zapytany przez nas jak chce przekonać użytkowników, że za rok nie zwinie się ponownie wraz z całym serwisem bez zapowiedzi i wyjaśnienia odpowiedział tak:  Tu trzeba przyznać mu rację, tak więc zapraszamy do robienia kopii bezpieczeństwa.,Adam