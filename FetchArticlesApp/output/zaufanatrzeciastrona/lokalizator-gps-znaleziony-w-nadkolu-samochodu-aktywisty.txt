Kilka godzin temu w sieci pojawił się apel o pomoc w identyfikacji lokalizatora GPS, odnalezionego przypadkiem w nadkolu samochodu hiszpańskiego aktywisty. Co prawda do Hiszpanii daleko, ale może ktoś rozpoznaje urządzenie? Wraz ze spadkiem kosztów zarówno modułów GPS jak i GSM spadły również koszty ukrytego śledzenia pojazdów i osób. Zasilane bateriami lokalizatory GPS, przesyłające dane o swojej pozycji przez wiadomości SMS, stały się łatwo dostępne dla praktycznie każdego ciekawskiego. Kto zatem może stać za urządzeniem znalezionym kilka tygodni temu w Hiszpanii? Jacob Appelbaum, znany bojownik o prawo do prywatności, poprosił dzisiaj społeczność internetową o pomoc w zidentyfikowaniu pochodzenia lokalizatora GPS, który trafił w jego ręce.  Jak możemy wyczytać w historii opisanej przez serwis Directa, urządzenie znaleziono dwa dni temu w nadkolu Opla Astry, należącego do anonimowego aktywisty, uczestnika festiwalu Circumvention Tech Festival poświęconego walce z cenzurą. Składa się ono z trzech części – baterii, modułu głównego oraz anteny. Wszystkie elementy były przyczepione dzięki magnesom do karoserii i zabezpieczone czarną taśmą izolacyjną.  Urządzenie posiadało wewnątrz kartę SIM firmy Movistar – niestety nie wiemy, czy na samej karcie udało się zlokalizować jakiekolwiek przydatne informacje. Wiemy za to, że aktywista przyjrzał się bliżej swojemu samochodowi po tym, jak drugi raz w ciągu ostatnich kilku tygodni został zatrzymany przez policję, która przeszukała jego samochód a jego samego przesłuchiwała w miejscu, z którego nie mógł kontrolować co dzieje się z jego samochodem. To zmobilizowało go do dokładnego przyjrzenia się pojazdowi i umożliwiło odkrycie niespodzianki. Więcej zdjęć urządzenia znajdziecie na stronie Appelbauma. Obecnie poszukiwaniem pochodzenia urządzenia zajmuje się Reddit. Nie jest to misja pozbawiona szans powodzenia – kiedyś już Reddit pomógł w zidentyfikowaniu policyjnego lokalizatora w USA. Osobom, które myślą, że gdyby aktywista jeździł rowerem zamiast samochodem to taki problem by go nie spotkał przypominamy, że są w sprzedaży również lokalizatory, które da się zamaskować w rowerze.,Adam