Bliskie relacje polskiego wywiadu z amerykańskimi służbami nie są już od dłuższego czasu tajemnicą. Z każdym dniem dowiadujemy się o nich coraz więcej. Tym razem ujawniona została wizyta inżyniera NSA w Olsztynie na zaproszenie Agencji Wywiadu. Wycieki informacji o współpracy polskich i amerykańskich służb zawdzięczamy głównie Edwardowi Snowdenowi, który dostarczył dziennikarzom ogromny zbiór dokumentów NSA. Dzięki nim dowiedzieliśmy się, że Polska znajduje się w wąskim gronie krajów, korzystających z danych NSA a także że polskie służby pomagają amerykańskim podsłuchiwać światłowody biegnące z Bliskiego Wschodu. Dzisiaj w sieci pojawił się kolejny dokument NSA, w którym mowa o naszym kraju. NSA, jak większość amerykańskich korporacji, sporządza regularne raporty korzyści, opisujące, co, kiedy, za co i od kogo otrzymało. Tego rodzaju raporty mają na celu zapewnić przejrzystość – na przykład obywatel (lub akcjonariusz) może sprawdzić, czy zleceniobiorca nie przekazał wcześniej prezentów szefowi działu zakupów. Taki właśnie raport korzyści za okres od kwietnia do września roku 2013 opublikowało NSA. Znaleźć w nim można mocno okrojone informacje, jednak niektóre z nich wydają się ciekawe. Raport obejmuje takie pozycje jak tytuł beneficjenta (najczęściej stanowisko w NSA), krótki opis, nazwę sponsora, lokalizację świadczenia, daty, w których świadczenie miało miejsce, zakres pokrytych kosztów oraz ich sumę. Wiele pozycji brzmi po prostu „TAJNE”, ale wpis dotyczący Polski pozostał w raporcie formie jawnej. Wpis z raportu NSA Wynika z niego, że w dniach od 22 czerwca do 3 lipca 2013 w Polsce gościł, na zaproszenie Agencji Wywiadu, co najmniej jeden inżynier NSA. W trakcie swojej wizyty odwiedził Warszawę oraz Olsztyn i korzystał z takich usług jak transport, wyżywienie, taksówki, parking i wynajem samochodów. Wszystkie koszty wyniosły 3 i pół tysiąca dolarów i zostały pokryte przez Agencję Wywiadu. Najciekawszym elementem tabelki jest pozycja „Opis”, która zawiera wpis „Amberwind installation”, czyli „Instalacja Bursztynowy Wiatr”. Ten kryptonim projektu nie pojawił się do tej pory w wyciekach z NSA. Co może się za nim kryć? Pierwsze, co przychodzi do głowy, to ośrodek szkoleniowy Agencji Wywiadu w Starych Kiejkutach, zaledwie 60km od Olsztyna, który zasłynął kilka lat temu po tym, jak Amerykanie przesłuchiwali w nim w sposób łamiący międzynarodowe przepisy podejrzanych o terroryzm. Nie jest to jednak chyba właściwy trop, ponieważ ośrodek jest raczej „spalony”, a w nazwie projektu widnieje słowo „instalacja”. Być może chodzi o tajemniczą instalację w Świadkach Iławieckich, tuż przy granicy z Obwodem Kaliningradzkim, położoną o 80 km od Olsztyna? To tam w roku 1994 zbudowano obiekt, do którego dostęp mają jedynie nieliczni strażnicy, a który chroniony jest z zachowaniem najwyższych standardów bezpieczeństwa. Według reporterów Superwizjera znajduje się tam instalacja podsłuchowa, prowadzona przez Amerykanów, skierowana w stronę Obwodu Kaliningradzkiego w którym znajdują się liczne rosyjskie bazy wojskowe. Prawdopodobna baza podsłuchowa Za teorią mówiącą, że obiekt z urządzeniami podsłuchowymi skierowany w stronę Rosji to właśnie instalacja Bursztynowy Wiatr przemawia również fakt, że to właśnie w Obwodzie Kaliningradzkim znajdują się ogromne złoża bursztynu. A może wśród naszych Czytelników znajdą się zwolennicy innych teorii?,Adam