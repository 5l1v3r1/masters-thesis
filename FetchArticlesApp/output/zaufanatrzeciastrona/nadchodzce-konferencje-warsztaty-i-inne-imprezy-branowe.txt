(źródło: Phillie Casablanca) Najbliższe tygodnie i miesiące będą obfitować w różne imprezy związane z kwestiami bezpieczeństwa informacji. Na liście lokalizacji mamy Kraków, Warszawę i Gdańsk – poniżej znajdziecie informacje o miejscach, w których warto się pojawić. Co prawda naszemu lokalnemu rynkowi imprez branżowych ciągle wiele brakuje do tego, co dzieje się w USA, to ciągle gonimy wielki świat. Najlepszym dowodem tego niech będzie opis siedmiu imprez planowanych w najbliższym czasie. Już za nieco ponad tydzień w Warszawie ruszają dwudniowe warsztaty pt. Zarządzanie bezpieczeństwem informacji w firmie. Organizatorem jest Computerworld. W programie pierwszy dzień poświęcony aspektom prawnym bezpieczeństwa informacji, zaś drugi kwestiom technicznym. Koszt – 2000 PLN. Tak się składa, że większość imprez majowych odbędzie się poza aktualną stolicą Polski. Zaczynamy od SEConference w dniach 9 i 10 maja w Krakowie. Co prawda jeszcze nie znamy szczegółów agendy, za to wiemy, że na liście prelegentów nie brakuje ciekawych nazwisk. Warto się zgłosić, a do tego udział w tej konferencji jest całkowicie darmowy! Jeśli ktoś zabawi dłużej w Krakowie, to w dniach 27 – 28 maja będzie mógł wziąć udział w w słynnej CONFidence. Co prawda słyszy się, że „to już nie to co kiedyś”, jednak w gronie prelegentów widać obietnicę dobrze spędzonego czasu. Do połowy maja koszt wejściówki to 900 PLN. Gdyby ktoś w maju przebywał jednak w Gdańsku zamiast w Krakowie, to ciekawą imprezą jest hackaton Hack3city, odbywający się w dniach 5 – 11 maja w Trójmieście jako preludium konferencji infoShare. Swoich sił będą mieli okazję spróbować programiści, graficy i projektanci, a do wygrania będą atrakcyjne nagrody. Rejestracja już trwa, udział w imprezie jest bezpłatny. Honeynet Project zaprasza Z kolei jeśli jednak w maju jesteście w Warszawie to polecamy Waszej uwadze konferencję i warsztaty Honeynet Project Workshop. Impreza organizowana przez The Honeynet Project przy współpracy NASK oraz CERT Polska odbędzie się w dniach 12 – 14 maja i obejmuje 2 dni prezentacji oraz 1 dzień warsztatów. Program wygląda bardzo ciekawie – rzadko w Polsce mamy okazję wysłuchać tylu specjalistycznych wykładów naraz. Dla uważnych Czytelników mamy ważną informację – już lada moment w naszym serwisie będzie można wygrać wejściówkę na tę imprezę. Można także kupić bilet – koszt udziału w wykładach to 150 dolarów dla studentów i 250 dolarów dla pozostałych uczestników. Tak samo wygląda koszt jednego dnia warsztatów. Dwie kolejne imprezy dopiero zapowiadamy, ponieważ ich program jeszcze się nie wykrystalizował. Pierwsza z nich to konferencja NGSec, która odbędzie się w dniach 11 i 12 czerwca w Warszawie. W agendzie na razie głównie wykład pt. „TBD”, a koszt udziału to obecnie 400 PLN. Z kolei w październiku tradycyjnie odbędzie się kolejna (18!) edycja konferencji SECURE. Obecnie trwa zbieranie kandydatur prelegentów – zapraszamy do zgłaszania swoich wykładów. Jesteśmy pewni, że wśród naszych Czytelników jest co najmniej kilka osób, które mają o czym opowiedzieć oraz chcą i mogą to zrobić publicznie. Jeśli ominęliśmy jakąś imprezę to dajcie znać w komentarzach.,Adam