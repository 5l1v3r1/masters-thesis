Właśnie ogłoszono nominacje do jednej z najważniejszych nagród w branży bezpieczeństwa komputerowego – Pwnie Awards, wręczanych w trakcie konferencji BlackHat. Jak w ostatnich latach nie zabrakło naszych rodaków – tym razem mamy trzy nominacje. Aktualizacja: Jest jeszcze jeden Polak :) W roku 2011 Piotr Bania otrzymał nagrodę w kategorii „najbardziej innowacyjna praca naukowa”. Rok później w kategorii „błąd umożliwiający podniesienie uprawnień” mieliśmy dwóch kandydatów – Rafała Wojtczuka oraz Mateusza „j00ru” Jurczyka. Mateusz wygrał tę konkurencję, dając drugi rok z rzędu Polsce miejsce wśród laureatów. A jak będzie w tym roku? Nasz kraj – tym razem w kategorii „najbardziej innowacyjna praca naukowa” – reprezentują wspólnie pracownicy Google Mateusz „j00ru” Jurczyk oraz Gynvael Coldwind. Na nominację zdaniem jury zasłużyła ich praca pt. Identifying and Exploiting Windows Kernel Race Conditions via Memory Access Patterns, omawiająca metodę wykrywania oraz wykorzystywania błędów w jądrze Windowsa (jest też wersja w formie prezentacji). Obaj panowie pierwszy raz zaprezentowali swoją pracę na konferencji SyScan 2013 w Singapurze, a wkrótce w poszerzonej wersji pokażą ją na konferencji BlackHat. Drugą nominację w tej samej kategorii (czemu co roku możemy mieć tylko jednego zwycięzcę?) otrzymał Paweł @pa_kt (wspólnie z Dionem Blazakisem) za nowatorski sposób ominięcia mechanizmu ASLR w Firefoxie bez wykorzystania wycieków informacji. Opis metody przerasta nasze umiejętności pojmowania, więc zainteresowani muszą sami znaleźć szczegóły na blogu Pawła. Nie są to jednak wszystkie nominacja z Polski – choć z trzeciej zdecydowanie nie powinniśmy się cieszyć (mimo iż szanse na zwycięstwo są spore). Trzecim nominowanym jest czasopismo Hakin9 w kategorii Most Epic FAIL, za gigantyczną wpadkę związaną z publikacją całkowicie wyssanego z palca i pełnego erotycznych aluzji artykułu na temat nmapa. Trzeba przyznać, że nominacja w pełni zasłużona – Hakin9 wygrał również w naszym plebiscycie na Wpadkę Roku 2012. Trzymamy kciuki za wszystkich polskich kandydatów – Pawłowi, Mateuszowi i Gynvaelowi życzymy zwycięstwa, a Hakin9 przegranej.,Adam