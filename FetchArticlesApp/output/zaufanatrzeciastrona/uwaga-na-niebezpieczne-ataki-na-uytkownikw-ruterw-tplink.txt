Polscy użytkownicy ruterów marki TP-link narażeni są na rzadko ostatnio spotykany atak związany z podmianą adresów serwerów DNS i próbą nakłonienia do zainstalowania złośliwego oprogramowania na komputerze. Od co najmniej tygodnia trwa oryginalny atak na polskich posiadaczy urządzeń TP-Link. Atakujący podmienia serwery DNS by przekierować użytkownika na stronę zachęcającą do instalacji złośliwego oprogramowania. Atak jako pierwszy opisał CERT Orange Polska. Jego pracownicy trafili na stronę nakłaniającą użytkowników do instalacji złośliwego oprogramowania pod pozorem konieczności aktualizacji rutera TP-Link. Choć CERT Orange wskazuje, że złośliwy plik udający aktualizację skompilowany został 25 października, znaleźliśmy ślady ataku jeszcze o 2 dni wcześniejsze. Nie znamy jeszcze metody za pomocą której atakujący uzyskują możliwość zmiany ustawień serwerów DNS, jednak nie da się ukryć, że co najmniej część urządzeń musi być nadal podatna na błąd pozwalający nieautoryzowanym użytkownikom na taką manipulację. Rutery, na których zmieniono ustawienia DNS, przekierowują każdą próbę wejścia na dowolną stronę WWW na serwer atakującego. Użytkownik, bez względu na to, czy korzysta z komputera czy z telefonu podłączonych do zainfekowanego rutera, widzi następującą witrynę: Wygląd złośliwej witryny Strona znajduje się pod adresem http://81.4.122.238/, jednak na zainfekowanym ruterze widoczna jest pod każdym otwieranym adresem. Treść strony wygląda następująco:  Komunikat jest najeżony błędami językowymi, jednak zawiera działające linki do plików binarnych. Poniżej zamieszczamy kilka istotnych informacji na temat złośliwego pliku (każdy z linków prowadzi do tego samego pliku): Szczególnie ciekawy jest serwer C&C, znajdujący się w infrastrukturze firmy AirVPN świadczącej również usługi odwrotnego DNS ukrytego za VPN. Na ten adres IP (i port 3835) trafiliśmy w trakcie analizy ataku z końca sierpnia i początku września tego roku, który opisaliśmy w artykule Uwaga na nową falę ataków na internautów. Tym razem Roksa, pozwy i faktury. Niewykluczone, że za dzisiejszym atakiem stoi ten sam autor, co we wrześniu. Sam złośliwy program wydaje się być prostym koniem trojańskim (dostępnym w serwisie HackForums), którego głównym zadaniem jest przechwytywanie haseł użytkowników.,Adam