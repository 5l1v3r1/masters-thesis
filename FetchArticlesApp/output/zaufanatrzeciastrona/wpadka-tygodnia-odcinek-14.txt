Skutki błędu popełnionego przez kolejnego laureata tytułu Wpadki Tygodnia okazały się opłakane dla niego, ale bardzo korzystne dla społeczeństwa. W historii, jak w dobrym kryminale, jest trup, dymiący pistolet i logi dostępowe serwera pocztowego. Czym popisał się zwycięzca? Zapraszamy do lektury. Philip Markoff, bo to jego przypadek omawiamy w tym odcinku, potrzebował pieniędzy. Jak na inteligentnego studenta medycyny przystało, postanowił obrabować kilka kobiet, zamieszczających oferty usług erotycznych w popularnym w USA serwisie Craigslist. Pierwszy rabunek się powiódł, ale podczas drugiego ofiara stawiała opór, więc Markoff ją zastrzelił, ściągając sobie na głowę zespół bostońskich detektywów śledczych. Pierwsze, co sprawdzili detektywi, to numer telefonu, z którego zabójca kontaktował się z ofiarą. Okazało się jednak, że zarówno telefon jak i karta zostały pierwszy raz użyte tuż przed morderstwem. Kolejnym punktem zaczepienia było konto email, z którego zabójca nawiązał kontakt z ofiarą. Konto jednak zostało założone tylko na potrzeby wysłania jednej wiadomości. Detektywi jednak nie poddawali się i sprawdzili, z jakiego adresu IP założono skrzynkę w serwisie live.com. Okazało się, że adres IP należał właśnie do Markoffa. Co prawda istniało ryzyko, że ktoś skorzystał z jego sieci WiFi, ale szybko uprawdopodobniono jego winę, ponieważ na zdjęciach (pozyskanych między innymi z Facebooka) rozpoznała go jego poprzednia ofiara, a w jego mieszkaniu znaleziono broń, opaski zaciskowe, którymi krępował ofiary oraz przedmioty pochodzące z wcześniejszego rabunku. Jak więc widać, nie wystarczy mieć pojęcie o zachowywaniu anonimowości w internecie – trzeba jeszcze zachować konsekwencję. Philip Markoff Próbę rywalizacji w naszym konkursie podjęła w tym tygodniu firma HP, która dostarczyła swoim klientom wirusa na kartach flash. Karty były dołączone do switchy HP ProCurve 5400zl sprzedawanych po 30 kwietnia 2011. Co ciekawe, wirus nie może nic zdziałać na switchu i do infekcji wymagane jest przełożenie karty do komputera. Ze względu na niski poziom spektakularności wpadki HP otrzymuje tylko wyróżnienie za rok, który minął od pierwszej dostawy do wykrycia problemu. Switch HP ProCurve 5400zl ,Adam