Dwa dni temu sąd w Londynie wydał wyroki w sprawie trzech członków LulzSec. Sprawy dwóch innych ciągle się toczą. Gdzie jednak zniknął szósty przedstawiciel grupy? I co stało się z co najmniej tysiącem bitcoinów, które grupa otrzymała w formie datków? W pierwszej połowie roku 2011 grupa LulzSec często pojawiała się w medialnych nagłówkach. Ofiarami jej ataków padały firmy i instytucje takie jak Sony, PBS, FOX, The Sun, Nintendo, amerykański senat czy CIA. Zainteresowaniu mediów towarzyszyło również zainteresowanie organów ścigania. W czerwcu 2011 FBI złapało jednego z członków grupy – Sabu. Okazało się, że popełnił jeden błąd – wszedł na grupowego irca z domowego adresu IP zamiast, jak zwykle, przez TORa. FBI nakłoniło Sabu do współpracy przy wyłapaniu pozostałych członków grupy. W marcu 2012 amerykański Departament Sprawiedliwości opublikował akt oskarżenia przeciwko pozostałym członkom grupy, którymi okazali się Ryan Ackroyd (Kayla), Jake Davis (Topiary), Darren Martyn (Pwnsauce), Donncha O’Cearrbhail (Palladium), Mustafa Al-Bassam (T-Flow, aresztowany później w Wielkiej Brytanii) oraz Jeremy Hammond (Anarchaos, brał udział we wcześniejszych akcjach grupy, kiedy jeszcze działała pod inną nazwą, stąd często nie jest wliczany do składu LulzSec). 16. maja 2013 w londyńskim sądzie ogłoszono wyroki: Topiary dostał dwa lata więzienia, Kayla 30 miesięcy a T-Flow 20 miesięcy w zawieszeniu. Sabu, Palladium i Anarchaos ciągle czekają na swoje wyroki. Kogo zabrakło na ławie oskarżonych? Gdy wyciekły logi z kanału irc, na którym spotykali się członkowie LulzSec, znalazła się w nich wypowiedź Topiary, pełniącego rolę rzecznika grupy, który zapytany o członków LulzSec, odpowiedział: Na liście aresztowanych i oskarżonych zabrakło zatem Avunita. W dokumentach sądowych brak jakichkolwiek informacji, dotyczących jego tożsamości. Nie wiadomo o nim nic, oprócz tego, że skutecznie ukrywał swoją tożsamość. Jako pierwszy także wyczuł pismo nosem i opuścił grupę tuż przed 3 czerwca 2011, dniem rozpoczęcia akcji „Fuck FBI Friday”. Prawdopodobnie właśnie dzięki temu uniknął aresztowania, ponieważ kilka dni później FBI zatrzymała Sabu i zaczęła go wykorzystywać do namierzenia pozostałych członków grupy. Gdzie jest dzisiaj Avunit? Tego nie wie nikt. Jego los jest podobny do losu prawdopodobnie co najmniej tysiąca BTC. W wywiadzie udzielonym 24. czerwca 2011 brytyjskiemu programowi telewizyjnemu Newsnight, jeden z członków LulzSec, występujący pod pseudonimem Whirlpool (był to Topiary), poinformował, że grupa zebrała do tamtego dnia 18 tysięcy USD datków w postaci BTC. Biorąc pod uwagę, że w okolicy daty wywiadu kurs BTC wynosił między 17 a 18 USD, można przyjąć, że grupa zebrała co najmniej tysiąc BTC od swoich fanów. 2 czerwca 2011 grupa ogłosiła, że przyjmuje datki w bitcoinach pod adresem 176LRX4WRWD5LWDMbhr94ptb2MW9varCZP. Ogłoszenie z Twittera grupy W ciągu kilku dni grupa otrzymała kilkaset przelewów, w tym jeden na okrągłe 400 BTC. W sumie na konto wpłynęło 478 BTC, co oznacza, że albo Topiary naciągał w wywiadzie fakty, albo grupa dysponowała również innym adresem. Co stało się ze środkami? Na pewno nie ma ich już na wspomnianym powyżej koncie, nie wspominają też o nich dokumenty sądowe. Bitcoiny zapewne udały się w długą podróż przez dziesiątki portfeli, ginąc w mroku transakcji. Czy na któregoś z członków LulzSec czeka sowita wypłata, gdy wyjdzie za kilka lat zza krat? Tego pewnie się już nigdy nie dowiemy.,Adam