Ciągle nie wiemy, w jaki sposób FBI namierzyło serwery Silk Road. Najnowsze wyniki analizy śledczej przejętych serwerów podważają w kilku istotnych punktach opublikowane niedawno wyjaśnienia agenta FBI prowadzącego sprawę. Adwokaci Rossa Ulbrichta, oskarżonego o prowadzenie Silk Road, wobec przytłaczających dowodów zebranych w trakcie jego zatrzymania próbują podważyć legalność samego procesu zidentyfikowania serwerów narkotykowego bazaru. Trzeba przyznać, że ich argumenty wyglądają tym razem na całkiem interesujące.  Miesiąc temu oskarżenie opublikowało informacje o tym, jak FBI natrafiło na prawdziwy adres IP serwera Silk Road ukrytego w sieci Tor. Wygląda jednak na to, że informacje to są albo bardzo szczątkowe, albo wprost nieprawdziwe. Spójrzmy zatem na analizę przygotowaną przez obronę na podstawie zaznajomienia się z obrazami dysków kilku serwerów przejętych przez FBI. Agent FBI oficjalnie stwierdził, że publiczny adres IP serwera Silk Road zobaczył w pakietach, otrzymanych od serwera SR w trakcie eksperymentowania z jego panelem logowania. Następnie otworzył ten adres IP w zwykłej przeglądarce i zobaczył interfejs CAPTCHA identyczny jak na Silk Road, co wskazywało, ze istotnie trafił na właściwy adres. Logi HTTP serwerów na to nie wskazują. Ekran logowania Silk Road FBI, poproszone o przedstawienie dowodów na prawdziwość tej teorii, przekazało obronie 19 wierszy logów HTTP pokazujących dostęp agentów FBI do serwera. Problem tylko w tym, że według logów agentom udało się otworzyć jedynie standardowy panel logowania phpmyadmin, gdzie nie mogli zobaczyć CAPTCHA, ponieważ jej tam nie było, zaś sam serwer SR nie był dostępny z publicznej adresacji. Jak wyglądała architektura serwerów SR? Adwokaci Ulbrichta otrzymali dostęp do obrazów serwerów, wykonanych przez policję islandzką na zlecenie FBI. Na tej podstawie stwierdzili co następuje: Katalog nginxa sites-available na tym drugim serwerze zawierał 4 pliki, jednak sites-enabled już tylko dwa: live-ssl oraz phpmyadmin. Konfiguracja live-ssl wygląda następująco: Oznacza to, że do tego serwera dostęp z sieci zewnętrznej miał jedynie pierwszy serwer. Nie było zatem możliwości, by agent FBI wpisał w przeglądarkę adres IP 193.107.86.49 i zobaczył fragment panelu logowania Silk Road. Z kolei konfiguracja phpmyadmin wyglądała tak: co oznacza, że ta witryna była dostępna z sieci publicznej. Faktycznie, w logach przedstawionych przez FBI jako dowód na odkrycie serwera drogą legalną widać wizytę agentów w panelu logowania phpmyadmina. Nie był to jednak panel logowania Silk Road, który działał na interfejsie live-ssl, niedostępnym z sieci publicznej. Wygląda zatem na to, że agent FBI pomylił się w zeznaniach. Oczywiście wystawienie phpmyadmina Silk Road na publicznym adresie IP, bez odpowiednich list dostępowych, jest karygodnym błędem ze strony twórcy serwisu. W logach HTTP widać ponad 3 tysiące połączeń do tego interfejsu, z których wiele to próby włamania. Ciekawymi wątkami wychwyconymi przez adwokatów obrony są także niezgodności znaczników czasowych z dokumentacją śledztwa czy też obecność materiałów, których FBI nie powinno było otrzymać lub brak części istotnych danych. Najciekawszym jednak naszym zdaniem faktem jest to, że dokumenty, przedstawione przez FBI, sugerują, że w trakcie „hakowania” (czy też może raczej „fuzzowania”) panelu logowania serwisu agenci podglądali komunikację za pomocą Wiresharka. Samo FBI twierdzi jednak, że po tej operacji nie pozostały żadne ślady. Agenci, uzyskując najważniejszy dowód w sprawie, nie zapisali pakietów, w których go znaleźli, nie zrobili zrzutów ekranu ani nawet notatek służbowych. I to mówimy o agentach FBI, którzy są ekspertami informatyki śledczej. Czy to możliwe? Czy tak bardzo poniosły ich emocje? A może prawdziwe źródło informacji o adresie IP znajdowało się gdzieś indziej? Czekamy, aż oskarżenie odkryje wszystkie karty w trakcie kolejnych etapów przygotowań do procesu. ,Adam