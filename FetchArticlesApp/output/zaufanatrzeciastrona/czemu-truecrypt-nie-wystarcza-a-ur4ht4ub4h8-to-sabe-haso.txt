TrueCrypt stał się praktycznie jednym ze standardów szyfrowania dysków. Nie wystarczy jednak z niego skorzystać, by zaszyfrowane dane automatycznie stały się bezpieczne. Trzeba jeszcze pamiętać o tym, by korzystać z niego w odpowiedni sposób. Nie wiemy, czy Ross Ulbricht, założyciel serwisu Silk Road, korzystał z TrueCrypta. Wiemy jednak, że FBI celowo czekało z jego aresztowaniem na moment, kiedy w miejscu publicznym, ze swojego komputera, nawiąże komunikację z jednym ze swoich współpracowników. Dlaczego FBI na tym zależało i jakie wiąże się z tym ryzyko dla użytkowników TrueCrypta? Program szyfrujący, umożliwiający dostęp do zabezpieczonych plików w sposób przezroczysty dla systemu operacyjnego, musi gdzieś przechowywać klucze, umożliwiające odszyfrowanie danych. Nie wykluczamy, że specjalistyczne oprogramowanie, używane przez np. służby specjalne, może korzystać z kluczy znajdujących się na kartach mikroprocesorowych czy w dedykowanych modułach kryptograficznych, jednak najpopularniejsze programy takie jak TrueCrypt, PGP, FileVault czy BitLocker klucze trzymają w pamięci RAM. A skoro klucze znajdują się w pamięci komputera, to można je stamtąd odzyskać. Na rynku dostępne są komercyjne narzędzia takie jak Elcomsoft Forensic Disk Decryptor czy Passware Kit Forensic, które potrafią znaleźć klucze szyfrujące zarówno w plikach hibernacji jak i zrzutach pamięci systemu czy też odnaleźć je w działającym systemie poprzez port FireWire. Ekran wyboru źródła danych (źródło: Elcomsoft) Wkrótce jednak zostanie opublikowane darmowe narzędzie, znacznie ułatwiające śledczym zebranie informacji o wolumentach TrueCrypta. Autorzy Volatility, darmowych skryptów w Pythonie służących do analizy pamięci, stworzyli nowy skrypt, którego efekt działania wygląda następująco: Narzędzie to potrafi przeszukać plik zrzutu pamięci i odnaleźć w nim ślady użycia TrueCrypta. Znajduje zarówno datę podpięcia zaszyfrowanego dysku do systemu jak i ścieżkę, w której znajduje się plik lub napęd. Z kolei drugi skrypt potrafi zidentyfikować użyty w TrueCrypcie rodzaj szyfrowania i zlokalizować w pamięci odpowiedni klucz Oczywiście przechowywanie kluczy w pamięci komputera jest znanym problemem, opisanym w dokumentacji TrueCrypta. Jak zaznaczają autorzy dokumentacji, w momencie odłączania dysków klucze szyfrujące są usuwane z pamięci komputera, jednak w momencie uruchomienia procesu hibernacji, nagłego odłączenia zasilenia lub wykonania resetu komputera program nie ma możliwości przeprowadzenia tej operacji, zatem klucze pozostają w RAMie. Jak zabezpieczyć się przed atakiem na klucze szyfrujące? Po stronie samego bezpieczeństwa IT jedyną istotną rekomendacją jest wyłączenie funkcji hibernacji. Można także oczywiście ustawić automatyczne odłączanie dysków po minucie nieaktywności, jednak raz, że jest to bardzo uciążliwe (pewnie zmienicie na 10 minut następnego dnia), a dwa – rozsądny biegły na miejscu zdarzenia od razu podejmie czynności, zanim upłynie minuta. Warto w każdym razie rozważyć aktywowanie różnych opcji odłączania dysków. Opcje odłączania dysków w TrueCrypcie Co zatem pozostaje? Pewnie tylko bezpieczeństwo fizyczne, czyli nie podłączanie dysków w miejscu, gdzie ktoś może Was odciągnąć od komputera w ciągu kilku sekund i zadbanie o to, by włączony komputer z podłączonymi partycjami nie pozostawał ani na chwilę bez opieki (jak prawdopodobnie miało to miejsce w przypadku Anakaty z The Pirate Bay). Jak wiadomo, silne hasło jest niezbędne, a najlepszym narzędziem do jego wydobycia jest klucz do kół. Co prawda nie wiemy, czy Syed Hussain, podejrzany w Wielkiej Brytanii o terroryzm faktycznie zapomniał swojego hasła do danych zaszyfrowanych na dysku USB (prawdopodobnie mógł korzystać z TrueCrypta), ale wiemy, że w jego zapewnienia nie uwierzył sędzia, który wsadził go na kilka miesięcy do więzienia, by odświeżyć mu pamięć. Wezwani eksperci z GCHQ nie podołali problemowi. Kiedy po 11 miesiącach w areszcie Hussain usłyszał nowe zarzuty, tym razem o oszustwa finansowe, znienacka przypomniał sobie, że hasło brzmi $ur4ht4ub4h8. Na odszyfrowanym dysku nie znaleziono śladów związanych z terroryzmem, lecz były tam dane finansowe, stanowiące cenne dowody w zakresie zarzutów o oszustwa. Wniosek płynący z tego incydentu: $ur4ht4ub4h8 było dobrym hasłem, ale niestety teraz jest już w zbyt wielu słownikach.,Adam