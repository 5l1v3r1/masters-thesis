Coraz mniej jest popularnych serwisów które jeszcze nie ogłosiły utraty danych dziesiątek milionów użytkowników. Dzisiaj do grona ofiar włamania dołącza popularny również w Polsce serwis muzyczny Last.fm. Powstały kilka miesięcy temu serwis LeakedSource opublikował własnie informacje o ujawnieniu wycieku danych użytkowników Last.fm. Dane pochodzą z 22 marca 2012 i obejmują ponad 43 miliony kont użytkowników, w tym także Polaków. Wśród ujawnionych danych znalazły się nazwa użytkownika, adres poczty elektronicznej, hasz hasła oraz data rejestracji. Niestety hasła były zapisane w postaci funkcji skrótu MD5, co sprawia, że próba ich odgadnięcia w znakomitej większości przypadków zakończy się powodzeniem. Jeśli zatem Twoje hasło nie miało przynajmniej 14 znaków nie związanych z żadnym słownikiem, to możesz założyć, że przestępcy byli w stanie poznać jego treść.  LeakedSource opublikował także statystyki najpopularniejszych domen używanych w ujawnionych adresach email. Na miejscu 11 jest Wirtualna Polska z 303 181 wpisów, na 17 o2.pl z 251 680 wpisów, na 35 interia.pl z 90 088 wpisów a na 38 op.pl z 79 629 wpisów. Daje to w sumie prawie 700 tysięcy adresów, zatem możemy spokojnie przyjąć, że wyciekły dane co najmniej miliona Polaków – uwzględniając pozostałe polskie domeny oraz osoby, które mają konta w domenach gmail czy hotmail. Last.fm w czerwcu 2012 informowało o wycieku, jednak najwyraźniej była to informacja dość ogólna, która nie trafiła do większości użytkowników. Po kolejnym wycieku trudno powiedzieć coś nowego, ale trzeba powtarzać do bólu: korzystajcie w programów do zarządzania hasłami, nie używajcie tych samych haseł więcej niż 1 raz, Wasze hasło już wiele razy wyciekło i wycieknie jeszcze wiele razy. Włączcie uwierzytelnienie dwuskładnikowe tam, gdzie to możliwe. Przekażcie te wskazówki bliskim i dopilnujcie, by się do nich zastosowali.,Adam