Wszystkich posiadaczy Boeingów 787 informujemy, że muszą najrzadziej raz na 248 dni restartować sterowniki generatorów prądu. Jeśli tego nie zrobią, to samolot może nagle stracić zasilanie w prąd przemienny. Błędy w oprogramowaniu mają to do siebie, że łatwo je popełnić, a trudno zlokalizować. Czasem możliwe jest to dopiero w trakcie długotrwałych testów. Wygląda na to, ze również taki przypadek miał miejsce w związku z oprogramowaniem Boeinga 787. Federalna Administracja Lotnictwa, organ regulujący lotnictwo cywilne w USA, wydała właśnie komunikat, w którym informuje o poważnym niebezpieczeństwie związanym z eksploatacją nowoczesnego samolotu Boeing 787. Testy samolotu wykazały, że w oprogramowaniu sterującym pracą generatorów prądu znajduje się istotny błąd. Bliżej niezidentyfikowany licznik w oprogramowaniu sterowników po 248 dniach ciągłej pracy zostaje przepełniony i powoduje zatrzymanie generatora. Jeśli wszystkie cztery sterowniki zostały włączone w tym samym momencie i przez 248 pracowały bez przerwy, to wszystkie mogą się jednocześnie wyłączyć, powodując całkowite odcięcie zasilania w prąd przemienny w całym samolocie. Dlaczego akurat 248 dni? Prawdopodobnie wartość ta wynika z maksymalnej liczby, którą da się zapisać w rejestrze 32-bitowym, podzielonej przez ilość setnych części sekundy w ciągu jednego dnia. (2^31) / (86400 * 100) = 248.55134. 787 Co najważniejsze, do odcięcia zasilania może dość w dowolnym momencie – w tym również w trakcie lotu samolotu. Jako metodę zapobiegania temu problemowi FAA rekomenduje okresowe restartowanie sterowników w celu wyzerowania licznika. Firma Boeing pracuje nad aktualizacją oprogramowania, lecz zajmie jej to trochę czasu – nowa wersja musi zostać odpowiednio przetestowana. Zanim zatem wsiądziecie do 787 zapytajcie pilotów, czy zapytali mechaników, kiedy ostatnio restartowali sterowniki… Podobna rekomendację by restartować odpowiednie urządzenie w celu uniknięcia poważnego w skutkach błędu znamy już z historii. 25 lutego 1991 roku bateria rakiet Patriot chroniąca bazę wojskową w Dharan w Arabii Saudyjskiej nie przechwyciła irackiego Scuda, który spadł na koszary amerykańskiej armii i zabił 28 żołnierzy. W oprogramowaniu systemu śledzenia rakiet przeciwnika był błąd wynikający z zaokrąglenia operacji na liczbach zmiennoprzecinkowych. Czas od startu systemu był liczony jako wielokrotność 1/10 sekundy, obliczane w oparciu o wartość 24-bitową. Powodowało to, że każda 1/10 sekundy była tak naprawdę obcinana o 0.000000095 sekundy. W skali 100 godzin ciągłego działania komputera prowadziło to do błędu zegara wynoszącego 0,34 sekundy. Czy ta skala błędu była istotna? Dla 28 żołnierzy USA nawet bardzo. Rakieta Scud przemieszcza się z prędkością 1646 m/s, na skutek czego nierestartowana bateria Patriot po prostu jej nie zauważyła, ponieważ szukała jej w innym miejscu. Co gorsza błąd popełniono tylko w jednym miejscu kodu, dzięki czemu wartości obliczone błędnie były zestawiane z wartościami obliczonymi prawidłowo, uniemożliwiając skuteczne zestrzelenie Scuda. Co prawda wojsko wiedziało już od około doby o problemie (wykrytym przez Izrael), ale nie zdążyło wdrożyć procedur naprawczych. Z kolei inny błąd w operacjach na rejestrach doprowadził do katastrofy rakiety Ariane 5 – ale o tym musicie już poczytać sami. My tymczasem lecimy restartować służbowego Boeinga. ,Adam