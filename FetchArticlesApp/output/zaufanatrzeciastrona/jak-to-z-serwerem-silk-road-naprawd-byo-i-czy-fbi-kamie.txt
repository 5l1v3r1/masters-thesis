W dokumentach przedstawionych wczoraj sądowi w Nowym Jorku FBI opisuje, jak to znalazło publiczny adres IP serwera Silk Road przez przypadek ujawniony na głównej stronie logowania do serwisu. Czy ta teoria wydaje się wiarygodna? Wokół zamknięcia serwisu Silk Road narosło wiele pytań i kontrowersji. Jednym z podstawowych, do tej pory nierozwiązanych problemów, jest pytanie w jaki sposób FBI zlokalizowało pierwszy z przejętych serwerów, którego zawartość doprowadziła do zatrzymania Rossa Ulbrichta, domniemanego Dread Pirate Robertsa, szefa SR. Mamy na ten temat trzy rożne teorie – a tylko jedna z nich wydaje się dosyć wiarygodna. Szczegóły poniżej. Stare przysłowie wojskowe mówi, że pierwszy przypadek to przypadek, drugi przypadek to podejrzany przypadek a trzeci przypadek to celowe działanie nieprzyjaciela. W przypadku sieci Tor w drugiej połowie roku 2013 mieliśmy do czynienia z serią zaskakujących przypadków. Z sieci zniknęły serwisy, a z ulic administratorzy trzech kluczowych usług w sieci Tor: Tormail, Freedom Hosting i Silk Road. Około 22-23 lipca FBI otrzymało od Francuzów kopie serwerów Tormaila i Silk Road, 1 sierpnia zatrzymano właściciela Freedom Hosting (przez kilka kolejnych dni serwery FH próbowały infekować odwiedzających) a 2 października zatrzymano Rossa Ulbrichta, szefa Silk Road. Jak FBI, po tylu latach starań, w ciągu kilku miesięcy udało się odnieść tyle sukcesów? Odwołana prezentacja z konferencji Black Hat miała pokazać, że nawet przy niewielkim budżecie możliwe jest w dłuższym czasie ustalenie prawdziwego adresu IP dowolnej popularnej ukrytej usługi i namierzenie adresów IP jej użytkowników. Skoro mogli zrobić to prywatni badacze, to NSA, znana z zakusów na prywatność użytkowników Tora, tym bardziej. Poza spekulacjami brak jednak jakichkolwiek dowodów na to, że faktycznie NSA złamało anonimowość sieci Tor. Po zatrzymaniu Rossa Ulbrichta opublikowano akt oskarżenia z którego wynikało wprost, że już 2 lata temu FBI mogło mieć prawie pewność, że to właśnie Ross Ulbricht prowadzi Silk Road. Publikowanie ogłoszeń pod własnym nazwiskiem, kojarzenie kont w różnych serwisach i łatwa korelacja wypowiedzi pozwalała wnikliwym śledczym, w oparciu jedynie o publiczne materiały, na identyfikację szefa SR. Załóżmy na chwilę, że FBI znało tożsamość Ulbrichta najdalej w czerwcu 2013. 10 lipca 2013 służba celna „przypadkowo” przechwyciła adresowaną do niego przesyłkę, w której znajdowało się 9 różnych dokumentów tożsamości na fałszywe nazwiska. FBI nie poinformowało o tym Ulbrichta aż do 26 lipca, kiedy to został przesłuchany w tej sprawie. Tymczasem wiemy, ze przed 22 lipca ktoś włamał się do sieci OVH, skopiował bazę jej klientów i miał dostęp do jej serwerów. Z kolei 22 i 23 lipca FBI otrzymało kolejno kopię serwera Tormail oraz serwera Silk Road. Zbieg okoliczności? A może dzięki włamaniu do OVH amerykańskie służby namierzyły serwer Ulbrichta kupiony pod fałszywym nazwiskiem, znanym dzięki przechwyconym dokumentom? OVH kilka dni później zakazało używania usług Tor w swojej sieci. Co ciekawe 6 czerwca 2013 podobne wyrafinowane włamanie spotkało serwerownię Hetzner. Adwokaci Rossa Ulbrichta próbowali obalić zarzuty wobec swojego klienta wskazując, że dowody w jego sprawie (w tym zrzuty serwerów) zebrano z naruszeniem prawa. Odpowiadając na wniosek obrony, oskarżenie przedstawiło po raz pierwszy informacje o tym, jak FBI uzyskało informacje o lokalizacji pierwszego przejętego serwera. Według zeznań agenta prowadzącego sprawę, na początku czerwca 2013 wraz z drugim agentem analizowali dane przesłane przez serwer Silk Road w odpowiedzi na „różne ciągi znaków” wpisywane w formularz logowania. Jak twierdzą, w „nagłówkach niektórych pakietów” (nie precyzują, czy chodzi o nagłówki HTTP czy TCP) natrafili na adres IP, który nie był adresem żadnego znanego węzła sieci Tor. Kiedy otwarli ten adres IP w zwykłej przeglądarce, zobaczyli identyczny formularz CAPTCHA, jaki figurował na stronie logowania Silk Road. Ekran logowania Silk Road Czy to możliwe, że serwery Silk Road na skutek błędu lub nieprawidłowej konfiguracji wysyłały prawdziwy, publiczny adres IP? Niestety wiele wskazuje na to, że to całkiem realne. Według tego samego zeznania agentów na zatrzymanym komputerze Rossa Ulbrichta znaleziono jego notatki w formie „pamiętnika administratora”, a w nich takie wpisy jak: Co najciekawsze, wpisy te są zgodne z publicznie dostępnymi informacjami o wyciekach adresu IP Silk Road z 26 marca, 3 maja i 24 maja (szczegóły znajdziecie w chronologii poniżej). Czy zatem jest możliwe, że prawdziwa okazuje się najprostsza teoria mówiąca, że Ross Ulbricht po prostu był przeciętnym administratorem i nie zdawał sobie sprawy z zasad prawidłowej konfiguracji serwerów ukrytych usług w sieci Tor? Niestety wszystko wskazuje na to, że sam najbardziej przyczynił się do swojego zatrzymania. Poniżej zamieszczamy chronologiczny spis najważniejszych wydarzeń wokół serwerów Silk Road. Źródła:,Adam