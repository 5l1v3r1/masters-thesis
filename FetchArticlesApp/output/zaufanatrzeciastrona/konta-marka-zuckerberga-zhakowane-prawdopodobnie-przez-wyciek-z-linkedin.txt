Nie jesteśmy w stanie policzyć, ile razy apelowaliśmy o używanie różnych haseł w różnych serwisach i stosowanie 2FA. Niestety apele są mało skuteczne a przykład płynący z góry pokazuje, że wiele osób nadal tego nie robi. Porady bezpieczeństwa najlepiej jest przekazywać na prawdziwych przykładach. Własnie trafił się nam przykład całkiem dobrej jakości, czyli przejęte konta założyciela Facebooka w innych serwisach społecznościowych. Od paru dni włamywacze posługujący się nazwa OurMine Team przejmują konta popularnych (niekoniecznie w Polsce) osób. Piosenkarzowi Christianowi Collinsowi (1,5 mln obserwujących na Twitterze) przejęli konta Pinterest, Spotify, SnapChat, Amazon i PayPal, twierdzili też, że przejęli niektóre konta Billa Gatesa, jednak sławę zdobyli gdy wczoraj przejęli kontrolę nad dwoma kontami Marka Zuckerberga, założyciela Facebooka. Informacja od włamywaczy Co prawda Facebook nie przyznaje się, by włamano się na konto Marka na Instagramie, ale zrzuty ekranu potwierdzają, że OurMine kontrolował konta Marka na Twitterze i Pintereście.  Co więcej, włamywacze twierdzą, że znaleźli konto Marka w danych wykradzionych z serwisu LinkedIn a jego hasło tam brzmiało „dadada”. Możemy mieć zatem do czynienia albo ze stosowaniem tego samego hasła do kilku kont (i brakiem jego zmiany) albo z przejęciem konta pocztowego powiązanego z innymi kontami w serwisach społecznościowych i resetem hasła. Tak czy inaczej wygląda na to, że Mark nie używał 2FA wszędzie tam, gdzie było to możliwe. Na jego usprawiedliwienie dodamy jednak, że ostatniego tweeta napisał 4 lata temu, więc może po prostu o tym koncie zapomniał…,Adam