Trzy dni temu powstało pierwsze forum, którego celem było zastąpienie zamkniętego Polish Board & Market. Dzisiaj doliczyliśmy się już siedmiu serwisów aspirujących do miana następcy PB&M. Miejsca nie starczy dla wszystkich – kto zatem wygra? Zamknięcie Polish Board & Market przez jego administratora było dla większości użytkowników dużym zaskoczeniem. Niektórzy szybko otrząsnęli się z szoku i postanowili wziąć sprawy w swoje ręce. W ciągu trzech dni na rynku zrobił się spory tłok – spróbujemy zatem opisać kandydatów na stanowisko następców PB&M. Poniżej przedstawiamy poszczególne serwisy w porządku +/- chronologicznym ich utworzenia. Główna strona Polish Undergound Powstałe jako pierwsze, jeszcze pod nazwą Polish Board & Market II, szybko przyciągnęło tłumy użytkowników, pokazując, jaką popularnością cieszył się stary PB&M. Gdy liczba zarejestrowanych użytkowników przekroczyła 200, administrator podjął odważną decyzję i usunął wszystkie konta, wprowadzając rejestrację, wymagającą umiejętności obsługi PGP/GnuPG. Obecnie w serwisie zarejestrowanych jest 45 użytkowników. Wprowadzono już podstawowe funkcje zapewniające bezpieczeństwo autorów, usuwając niepotrzebne fragmenty kodu. Na forum widać także kilku byłych użytkowników PB&M. Hasło przewodnie „Oficjalny zastępca PB&M” wydaje się być bardzo na wyrost, ale forum potencjalnie ma szansę walczyć o palmę pierwszeństwa. 2. Poligamia Forum Poligamia Powstałe tego samego dnia, co poprzednik. Długi (w porównaniu do młodszej konkurencji) staż oraz otwarta rejestracja sprawiły, że ma już 152 użytkowników, wśród których nie brakuje nicków znanych z PB&M. 48 tematów i 185 postów stawia to forum na czele konkurencji. Administracja zapowiada też wprowadzenie w bliżej nieokreślonej przyszłości rejestracji przy użyciu PGP. Forum Cebulka Bez reklamy, bez znanych nicków i z przeciętnym wyglądem Cebulka od piątku zebrała 3-4 użytkowników i niewiele więcej wpisów. Polish Onion Forum Istnieje już 2 dni, ale też „szału nie ma”. Sześciu użytkowników nie robi wrażenia. Forum Anonimowa Polska Podobnie jak w przypadku obu poprzedników, tłumów nie ma. Na forum zarejestrowało się tylko kilku użytkowników. Forum ToRepublic Serwis ruszył wczoraj, a ma już 44 użytkowników. Bez wątpienia przyciągnęły ich nicki użytkowników cieszących się popularnością na PB&M i firmujących nową inicjatywę. Serwis na razie uruchomił jedynie forum, jednak według administracji planuje świadczyć również inne usługi, takie jak pralnia, escrow, jarmark oraz OpenID. Serwis wyróżnia także – jeśli wierzyć jego administracji – architektura. Według zapewnień twórców, serwis istnieje w kilku kopiach, a każdy z jego założycieli posiada klucz prywatny dla domeny – co oznacza, że jedna osoba nie będzie w stanie go zamknąć (tak jak wydarzyło się to w przypadku PB&M). Forum Polish Onion Palace Uruchomione kilka godzin temu, długo zapowiadane forum, wspierane przez kilka osób znanych z PB&M. Ostatnio miało kilkunastu użytkowników, jednak obecnie informuje, że ruszy dopiero o 22. Przy okazji prosimy jego użytkowników, by przestali spamować naszego Facebooka – 11 linków wystarczy. Wobec dużej liczby poważnych inicjatyw trudno ocenić, która z nich zyska większą popularność, a która skupi się na jakości, zamiast ilości wpisów. Bez wątpienia Polish Undergroud, Poligamia, ToRepublic i Polish Onion Palace mają szansę przetrwać i powalczyć o palmę pierwszeństwa. A może pojawi się jeszcze jeden konkurent? Czas pokaże. ,Adam