Czytelnikom naszego serwisu chyba nie trzeba przedstawiać Adama Gowdiaka. Najczęściej ostatnio cytowany w zagranicznych publikacjach polski badacz kolejny raz pokazał, że bezpieczeństwo Javy jest dalekie od oczekiwań użytkowników. Odkrywca licznych luk bezpieczeństwa w Javie, w tym słynnego ostatnio błędu, wykorzystywanego przez chińskich włamywaczy, nie daje spać specjalistom Oracla. Właśnie ogłosił odkrycie kolejnego, poważnego problemu w oprogramowaniu, z którego podobno korzysta miliard osób na całym świecie. Według komunikatu Adama Gowdiaka, jego firma, Security Explorations, odkryła kolejny błąd Javy, pozwalający na ominięcie zabezpieczeń „piaskownicy” i wykonanie dowolnego kodu. Błąd ten występuje we wszystkich używanych na rynku wersjach: 5, 6 oraz 7. Odkrycie to jest szczególne z kilku względów. Po pierwsze, to jubileuszowy, 50ty błąd odkryty przez Security Explorations. Po drugie, publikacja odkrycia zbiega się z dużą imprezą Oracla, czyli odbywającą się za 4 dni konferencją JavaOne w San Francisco. Po trzecie, błąd ten omija podstawowe zabezpieczenia wirtualnej maszyny Javy. Security Explorations tradycyjnie przekazało Oraclowi pełen raport opisujący odkryty błąd wraz z przykładowym kodem go wykorzystującym. Testowy kod działa bez problemu w systemie Windows 7 z najnowszymi łatami i ze wszystkimi przeglądarkami w najnowszych dostępnych wersjach. Po raz kolejny rekomendujemy wyłączenie Javy wszystkim użytkownikom, którzy jej nie potrzebują na co dzień. Oraclowi za to rekomendujemy, by w końcu wynajął Security Explorations do kompleksowej analizy kodu źródłowego swojego produktu…,Adam