Strona polskiego magazynu poświęconego bezpieczeństwu informacji była podatna na poważne błędy umożliwiające pobranie całej bazy użytkowników oraz wykonanie dowolnego kodu na serwerze. Tym razem, w przeciwieństwie do poprzednich wpadek, redakcja angielskojęzycznego magazynu miała sporo szczęścia. Błędy w serwisie zostały odkryte przez odpowiedzialnych badaczy, którzy poinformowali o nich zamiast je wykorzystać w niecnych celach. Strona hakin9.org (i kilka innych należących do tego samego wydawnictwa) działa w oparciu o WordPressa i zestaw wtyczek. Strony „magazynów hakerskich” zawsze były wdzięcznym celem testów (i mało która się im oparła). Wietnamska firma ITAS znalazła (i to podobno po raz drugi w ciągu ostatnich 2 lat) garść bardzo poważnych błędów w jednej z wtyczek używanych przez Hakin9. Głównym problemem była wtyczka Simple Ads Manager. Wietnamczycy zaczęli od znalezienia metody uzyskania listy zarejestrowanych użytkowników wraz z ich adresami email (CVE-2015-2826). Lista użytkowników serwisu Okazało się, że feralna wtyczka podatna jest również na 4 różne błędy typu SQLi. Błędy SQLi Jakby tego było mało umożliwia także wgranie dowolnego pliku na serwer. Wgranie pliku na serwer Autorzy wtyczki zareagowali na zgłoszenia dość przykładowo – po prostu ją usunęli z repozytorium WordPress.org. Choć w prywatnych archiwach widzieliśmy dowody licznych włamań na serwery Hakin9, to zacytować możemy tylko wybrane, upublicznione wcześniejsze incydenty. Do najpopularniejszych należy zaliczyć wpadkę z sierpnia 2011, kiedy to serwer Hakin9 serwował linki do exploit kita (do włamania doszło zapewne przez inną nieauktualną wtyczkę WordPressa). Podobna sytuacja miała miejsce w roku 2006, kiedy to włamywaczom przyświecały inne cele i witryna została w całości podmieniona. Wspominając wpadki Hakin9 nie sposób zapomnieć o tej najbardziej spektakularnej, gdy magazyn opublikował całkowicie spreparowany i przezabawny artykuł rzekomo poświęcony bezpieczeństwu, następnie próbował się nieudolnie tłumaczyć i straszyć blogerów, którzy o tym napisali a na koniec otrzymał nagrodę Pwnie za wpadkę roku. Pomijać też nie należy prób wybielania firmy na Wikipedii z firmowego adresu IP.,Adam