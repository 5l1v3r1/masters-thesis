Już wkrótce Dragon Sector, czyli najlepsza polska drużyna startująca z dużymi sukcesami w międzynarodowych konkursach typu Capture The Flag, organizuje swoje własne zawody, w których można wygrać wejściówki na CONFidence. Polska drużyna Dragon Sector od niemal półtora roku startuje z sukcesami w internetowych konkursach z dziedziny bezpieczeństwa komputerowego i okolic – tzw. Capture The Flag (w skrócie CTF). W zeszłym roku zajęła trzecie miejsce w najpopularniejszym globalnym rankingu w serwisie ctftime.org, podsumowującym wszystkie ważne zawody CTF odbywające się na całym świecie. W tym roku idzie im jeszcze lepiej, ponieważ po sześciu zwycięstwach w tym sezonie zajmują obecnie pierwszą pozycję w rankingu. Drużyna Dragon Sector po zwycięstwie w Insomni’hack 2014. Po miesiącach aktywnej gry grupa postanowiła zorganizować własne zawody, łącząc siły z organizatorami największej polskiej konferencji poświęconej security – CONFidence. Owocem ich współpracy jest planowany na 26 kwietnia online teaser CTF, w którym gracze z całego świata będą mogli zmierzyć się z innymi, rozwiązując pięć zadań z rozmaitych dziedzin takich jak steganografia, kryptografia, wykrywanie i wykorzystywanie błędów, inżynieria wsteczna i bezpieczeństwo aplikacji webowych. Początek: 26 kwietnia 2014, 9:00 A.M. CEST (GMT+2) Koniec: 27 kwietnia 2014, 9:00 P.M. CEST (GMT+2) Czas trwania: 36h Format: online, jeopardy, individual, teaser (5 zadań) Kategorie: web, re, pwn, crypto, stegano Kontakt (IRC): #dragonsector @ irc.freenode.org Kontakt (e-mail): ctf@dragonsector.pl Oprócz nagród dla osób zajmujących pierwsze trzy miejsca w rankingu w postaci darmowych wejściówek na konferencję CONFidence, organizatorzy zaoferowali również zniżki na bilety dla wszystkich uczestników konkursu – od 20% do 50% w zależności od ilości rozwiązanych zadań. Rejestracja zostanie otwarta 19 kwietnia na stronie ctf.dragonsector.pl i pozostanie aktywna aż do czasu zakończenia CTF. Tam będą pojawiać się również wszelkie dalsze aktualizacje. Dragon Sector zorganizuje także lokalny CTF dla uczestników CONFidence w maju tego roku. Informacje na ten temat zostaną wkrótce udostępnione na stronie 2014.confidence.org.pl. Serdecznie zapraszamy do zabawy i aktywnego udziału w obu wydarzeniach. Wpis powstał w oparciu o informacje nadesłane przez j00ru i Gynvaela.,Adam