Niecałą dobę temu agencja Reutera opublikowała szokującą wiadomość – firma RSA otrzymała od NSA 10 milionów dolarów za promowanie standardu kryptograficznego z tylna furtką. Cała sytuacja nie jest jednak taka oczywista. Internauci na całym świecie oburzają się, że „RSA sprzedało ich za 10 milionów srebrników”. Mikko Hypponen chce odwoływać występ na konferencji RSA. Tymczasem wiadomość o transakcji pochodzi co najmniej sprzed kilku miesięcy, nikt do tej pory nie pokazał bezpośrednich dowodów jej zawarcia a jej skutki prawdopodobnie są bardzo ograniczone. Choć w informacji agencji Reutera po raz pierwszy pada wprost nazwa firmy, zamieszczanej w cały układ, to wnikliwi czytelnicy jednej z list dyskusyjnych o całej sprawie dowiedzieli się już w połowie września tego roku. Wtedy to użytkownik Lucky Green opublikował wpis mówiący o tym, ze widział raporty mówiące o inwestycjach NSA/Departamentu Obrony USA rzędu 250 milionów dolarów rocznie w celowe osłabianie mechanizmów kryptograficznych. Jako jeden z przykładów takiej inwestycji podał „wiodącego dostawcę bibliotek kryptograficznych”, który otrzymał 10 mln USD za użycie generatora liczb pseudolosowych Dual_EC_DRBG jako domyślnego rozwiązania w swoich produktach. Może nie mamy przeglądu całego rynku, ale ustalenie, który z 2-3 wiodących dostawców używa Dual_EC_DRBG jako domyślnej opcji nie powinno być dużym wyzwaniem. Wtedy wiadomość przeszła jednak bez echa. W swoim raporcie agencja Reutera informuje, że o umowie pomiędzy RSA a NSA dowiedziała się „od dwóch źródeł, które miały kontakt z umową”. Niestety agencja nie przedstawia żadnych innych dowodów na potwierdzenie swoich rewelacji. Oczywiście jest całkiem możliwe, że twierdzenie to jest prawdziwe – wskazuje na to także dość wymijająca odpowiedź RSA. Suma 10 mln USD wydaje się dość skromną – jednak stanowiła ona ok. 1/3 przychodów RSA z tytułu dystrybucji „popsutej” biblioteki kryptograficznej BSAFE, zatem była zauważalna w budżecie firmy. Czy RSA świadomie mogła narazić swoich klientów na niebezpieczeństwo? Tu zdania są podzielone. Kiedy pod koniec lat 70-tych NSA rekomendowała pewne zmiany do algorytmu DES, wszyscy podejrzewali, że chodzi o wprowadzenie do niego tylnej furtki. Dopiero po wielu latach okazało się, że NSA odkryła słabość algorytmu, o której nikogo nie poinformowała, jednak zadbała o to, by go wzmocnić. Stąd pracownicy RSA mogli się spodziewać, że NSA ma dobre intencje, rekomendując użycie Dual_EC_DRBG. Z drugiej strony propozycja 10 miln USD wynagrodzenia powinna była zapalić czerwoną lampkę. Przykładowy generator liczb pseudolosowych Zakładając, że rewelacje Reutersa są prawdziwe – jaki mogły mieć wpływ na bezpieczeństwo informacji? Prawdopodobnie dość niewielki, bo mało kto wdrażał ten algorytm w swoich rozwiązaniach. Dual_EC_DRBG od wielu lat był uznawany za mało przydatny. Już w roku 2006 opublikowano pierwsze prace naukowe wskazujące na jego słabości, a w roku 2007 wprost stwierdzono, że pewne jego cechy trudno nazwać inaczej niż tylną furtką (możliwa do osiągnięcia przewidywalność generowanych liczb tylko na podstawie znajomości 32 bitów wyjścia dyskwalifikuje użycie algorytmu). Czemu w takim razie został przyjęty jako jeden z 4 standardów przez amerykański Narodowy Instytut Standardów i Technologii? Jakby tego było mało, algorytm jest do tysiąca razy wolniejszy niż pozostałe 3 przyjęte nowe standardy NIST! Odpowiedź na to pytanie – znaną zapewne wcześniej fachowcom – przyniósł jeden z dokumentów ujawnionych przez Snowdena, opisujący, jak NSA zabiegało o popularyzację tego standardu, ponieważ umieściło w nim tylną furtkę. Dokumenty te jednak wskazywały jedynie na promocję Dual_EC_DRBG jako standardu NIST, a nie mówiły o przekupywaniu użytkowników algorytmu. Również jego promowanie jako domyślnego generatora liczb pseudolosowych przez RSA nie musiało przynieść spodziewanego efektu – w bibliotece, w której się znajdował, umieszczono również inne generatory, chętniej wybierane przez programistów. Użycie algorytmu przez RSA było jednak podobno jednym z argumentów, które pomogły przeforsować go jako kandydata na standard NIST. RSA niedługo po ujawnieniu rewelacji Snowdena samo poradziło swoim klientom, by nie korzystali z tego algorytmu. O ile wiele wskazuje na to, że RSA było jednym z głównych promotorów tego standardu, to na liście jego użytkowników – choć zapewne korzystających z niego na mniejszą skalę – znajdziemy także nazwy firm i projektów takie jak CISCO, Juniper, Blackberry, Microsoft, McAfee, OpenSSL-FIPS czy Thales. Czy ich też trzeba było finansowo przekonywać do używania tego wynalazku? Miejmy nadzieję, że wkrótce się dowiemy.,Adam