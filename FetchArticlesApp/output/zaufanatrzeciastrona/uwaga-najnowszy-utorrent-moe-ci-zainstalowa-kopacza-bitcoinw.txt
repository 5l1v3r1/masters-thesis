(źródło: btckeychain) Instalator najnowszej wersji popularnego klienta sieci bittorrent może zrobić z Twojego komputera koparkę bitcoinów. Na szczęście można tego uniknąć – trzeba tylko zwrócić uwagę na sprytnie skonstruowany komunikat instalatora. Spryt twórców instalatorów „dodatkowego” oprogramowania przekracza już powoli wszelkie granice. Program uTorrent od wielu już miesięcy wykorzystywany jest do prób instalacji rozmaitego, nikomu niepotrzebnego oprogramowania. Tym razem jednak stawia poprzeczkę jeszcze wyżej – możesz przez swoją nieuwagę zamienić swój komputer w koparkę bitcoinów. Na forum uTorrenta pojawiły się niepokojące raporty użytkowników informujących, że po instalacji najnowszej wersji uTorrenta ich CPU znienacka zaczął kopać kryptowaluty. Za to zachowanie ma być odpowiedzialny program firmy EpicScale, który według raportów jest instalowany bez zgody użytkownika. Sprawdziliśmy to i jest w tym ziarno prawdy oraz garść ryzyka. Proces instalacji uTorrenta to droga przez mękę, w trakcie której trzeba kilka razy wybierać różne opcje, a każdy błąd może kosztować nas dodatkowe, niechciane oprogramowanie na naszym komputerze. Instalator daje użytkownikowi możliwość wyboru, jednak za każdym razem pytania i interfejs wyboru są skonstruowane inaczej, by wprowadzić więcej zamieszania. Tak wygląda ekran z pytaniem o instalację programu EpicScale: Pytanie o instalację Zamiast tradycyjnej opcji instaluj/nie instaluj typu radio button mamy tekst o naprawianiu świata i akceptacji oferty w miejscu, w którym z reguły znajduje się klawisz Next. Jak widać w wypowiedziach na forum wielu użytkowników nieświadomie wybiera Accept Offer i zostaje górnikami w cudzej kopalni kryptowaluty. Firma EpicScale prowadzi swoją działalność pod szumnym hasłem Twój komputer może zmienić świat. Podobnie do popularnego kiedyś programu SETI@home twierdzi, że komputer, na którym zostanie zainstalowane to oprogramowanie, będzie wykorzystywany w szczytnych celach i wymienia walkę z AIDS czy dostarczenie wody pitnej potrzebującym. W przeciwieństwie jednak do uczciwego programu SETI@home firma EpicScale dodaje także, że „komputer będzie rozwiązywał matematyczne problemy by pomóc dostarczyć środki organizacjom charytatywnym”. To zdanie w naszej opinii powinno wyglądać tak: „komputer będzie kopał kryptowaluty, a część przychodu, pewnie niedużą, damy jakiejś organizacji charytatywnej by utrzymać naszą przykrywkę”. Co ciekawe, przedstawiciel uTorrenta broni firmy i jej obecności w instalatorze twierdząc, że przecież każdy użytkownik podejmuje świadomą decyzję o instalacji programu. Według nas są jakieś granice i przemycanie koparki BTC pod pozorem walki z AIDS zdecydowanie je przekracza. Adekwatny komentarz Jeśli w ciągu ostatniego miesiąca instalowaliście uTorrenta (na pewno najnowszy instalator w wersji 3.42.38913 oraz pochodzący z 14 lutego 3.42.38758 zawierają program EpicScale, w starszych wersjach go nie znaleźliśmy) to proponujemy sprawdzić, czy na liście procesów lub na dysku znajdziecie produkt EpicScale i go usunąć. Automatyczny proces odinstalowywania nie jest do końca skuteczny, trzeba dokończyć kasowanie ręcznie w folderze ProgramData\Epicscale.,Adam