Od co najmniej pół roku uporczywy oszust nabiera kolejnych użytkowników na tę samą sztuczkę, umożliwiającą mu kupowanie cudzym kosztem gier w internetowym sklepie. Niestety najwyraźniej nikt nie ma interesu w złapaniu oszusta. Regularnie obserwujemy i opisujemy różne mechanizmy oszustw na które możecie trafić Wy lub Wasi bliscy. Mamy nadzieję, że dzięki tym opisom mniej osób będzie padało ofiarami oszustów, a może i oszuści zostaną w końcu zlokalizowani i ukarani. Dzisiaj nasz Czytelnik otrzymał ciekawą wiadomość SMS o następującej treści:  SMS z próbą oszustwa Na czym polega oszustwo? Oszust sugeruje, że ofiara rozpoczęła już jakąś subskrypcję płatnych wiadomości SMS. Zachęca ją także do zatrzymania subskrypcji poprzez wysłanie wiadomości SMS, która w rzeczywistości kosztuje ponad 30 PLN. Wysłanie wiadomości powoduje wygenerowanie klucza umożliwiającego doładowanie wirtualnego portfela w serwisie kupklucz.pl. Środki z tego portfela umożliwiają z kolei zakup kluczy do różnych gier online. Strona zakupu „kredytów” Jak widać w powyższym cenniku, wysłanie SMSa kosztującego 30,75 PLN powoduje doładowanie konta kwotą 12,50 kredytów (odpowiadających 12,5 PLN). Usługę oferuje firma dotpay. Ciekawe, jaki procent takich zakupów stanowią płatności wyłudzone tą drogą. W ten sposób, korzystając zapewne z kart prepaid oraz niskiej szkody jednostkowej oszust okrada ludzi od wielu miesięcy. Zgadujemy, że zakupione gry sprzedaje na aukcjach internetowych. Wiadomość przyszła z numeru telefonu 731968225. Zaczęliśmy małe śledztwo. Numer nadawcy nie wniósł wiele nowego. Ciekawsza jest historia drugiego numeru na który ma trafić wyłudzony kod. Pojawia się on w raporcie z 12 listopada, zatem ponad 3 tygodnie temu wraz z identyczną treścią wiadomości. Tam z kolei nadawcą był numer 535133809. Tu ten trop się urywa. Sprawdziliśmy zatem treść wiadomości Szukając ZAGADKI, AP.KUPKLUCZ oraz numeru 92578 trafiliśmy na przykłady z czerwca, lipca, sierpnia, września oraz października. Oznacza to, że ktoś regularnie, od co najmniej pół roku, stosuje identyczny mechanizm oszustwa nabierając kolejnych posiadaczy telefonów. Proste wyszukiwanie prowadzi do dziesiątków wątków publikowanych przez zaatakowanych (a czasem także oszukanych) internautów. Widzimy, że identyczne oszustwo wykorzystujące inne numery premium i komórki docelowe szerzyło się w styczniu (AP.AUTOMATER na numer 79068 oraz POGODYNKA, TRANSFER pod numer 77038), marcu (POGODYNKA i ŁAMIGŁÓWKI, AP.KEY na numer 92578), maju (znowu POGODYNKA, SKT na numer 73070 i AG.CSKEYS na numer 92550) czy też lipcu (POGODYNKA, TRANSFER na numer 77038). Jak widać oszustów nie brakuje. Niestety najwyraźniej firmy obsługujące takie płatności oraz firmy je przyjmujące za dużo na tym procederze zarabiają by mieć interes w złapaniu oszustów. A metoda jest przecież prosta – wystarczy zainwestować 30,75 PLN, wysłać wiadomość a serwis kupklucz.pl musi poczekać, aż ktoś ten kod zrealizuje. Na tej podstawie może zlokalizować konto oszusta i przypisane do niego adresy email oraz IP. Prawdopodobnie historia zakupionych w ten sposób kluczy również umożliwi prześledzenie, kto i gdzie je sprzedawał – a pieniądze już doprowadzą do sprawcy. Również namierzenie lokalizacji komórki (a pewnie i posiadacza, jeśli żonglował kartami SIM, w tym także swoją) nie jest problemem. Trzeba tylko chcieć. Jeśli padliście ofiarą oszusta wysyłając wiadomości AP. KUPKLUCZ na numer 92578 to powinniście skorzystać z tego formularza reklamacyjnego.,Adam