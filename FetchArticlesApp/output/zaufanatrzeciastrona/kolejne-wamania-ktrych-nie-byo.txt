Kilka dni temu opisywaliśmy, jak swoich fanów okłamał Reckz0r, który twierdził, że włamał się na serwery Kevina Mitnicka oraz HackForums.net. Z ciekawości sprawdziliśmy kolejne hakerskie rewelacje, tym razem grupy Digital-Corruption. Krótkie śledztwo wykazało, że oni też niestety kłamią. Kilka dni temu grupa Digital-Corruption wydała swojego pierwszego zina. Ogłosiła w nim, że włamała się do serwerów navy.mil, dhs.gov oraz ua.edu. W ich bajki uwierzył nawet jeden z wiodących polskich serwisów poświęconych bezpieczeństwu. Tymczasem spójrzmy na te 3 włamania. Zacznijmy od navy.mil. Cała treść wpisu została skopiowana z włamania, którego wynik opublikował 17 czerwca Team Digi7al (tu link do samego zrzutu struktury bazy).  Wpis z Twittera Team Digi7al  To może teraz włamanie do dhs.gov. Tym razem cała treść wpisu pochodzi z włamania… Team Digi7al, tylko że pochodzącego z 4 czerwca tego roku (tu bezpośredni link do pliku).  Wpis z Twittera Team Digi7al  To może przynajmniej ua.edu? No cóż, dla odmiany te dane pochodzą z włamania Team Digi7al z 4 czerwca… Jeden zin, trzy włamania, trzy kłamstwa. Zresztą kolejne wpisy grupy również są skopiowane od innych autorów – ale ich odkrycie zostawiamy już bardziej wnikliwym czytelnikom. Jak widać nawet niewielkie sukcesy, jak proste ataki typu SQLi stanowią na tyle ważne trofeum, że inne grupy gotowe są okryć się niesławą, byle tylko móc się czymś pochwalić. Nie wszystko w internecie jest prawdą – wierzcie tylko sprawdzonym źródłom.,Adam