Mijający tydzień obfitował we wpadki różnej kategorii. Kilka z nich zdążyliśmy już opisać wcześniej – nielegalnego imigranta szefującego ochronie lotniska, false-positive Aviry wyłączający Windowsy czy złodziei, którzy zapomnieli wylogować się z Facebooka po napadzie. Kto zatem zasłużył na nagrodę? Tytuł Wpadki Tygodnia wylądował tym razem wyjątkowo daleko, bo w Iranie. Jak pewnie już słyszeliście, Iran powoli odcina się od globalnej sieci. Nie tylko planuje zbudowanie „swojego internetu”, ze stronami zgodnymi z prawem koranicznym, ale także wprowadził aktywne systemy filtrowania treści niezgodnych z obowiązującymi przepisami. Naszą nagrodę otrzymują właśnie twórcy tego systemu. Jakiś czas temu jedna z agencja dziennikarska Mehr News zadała trudne pytanie – czy dziennikarze lub inne osoby, które potrzebują dostępu do nieocenzurowanych treści, by wykonywać swoją pracę, mają prawo korzystać z metod omijania cenzury takich jak serwery proxy? Pytanie było trudne, ale odpowiedź za to prosta – ajatollah Ali Khamenei ogłosił, iż korzystanie z serwerów proxy jest nielegalne, bez względu na cel, jaki przyświeca użytkownikowi. Niestety Irańczykom nie było dane zapoznać się z tą wypowiedzią – ponieważ ze względu na słowa „serwery proxy” została ona ocenzurowana. Gratulujemy skutecznego systemu. Poważną konkurencję dla dzisiejszego laureata stanowili administratorzy serwisu Centralnej Komisji Edukacyjnej. Zgodnie z kilkuletnią tradycją zarządzana przez nich witryna po raz kolejny padła ofiarą włamywaczy. Może na czas matur na serwerze powinni umieszczać statyczny kod html?,Adam