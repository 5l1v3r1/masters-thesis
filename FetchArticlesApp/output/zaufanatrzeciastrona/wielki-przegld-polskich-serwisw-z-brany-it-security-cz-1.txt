Wbrew opinii większości internautów na polskim rynku istnieje więcej niż jeden serwis poświęcony bezpieczeństwu komputerowemu. Przedstawiamy Wam 30 różnych stron, z których część warto regularnie odwiedzać lub dodać do czytnika RSS. Tak się złożyło, że spośród 30 recenzowanych serwisów, 15 to blogi, a 15 to serwisy informacyjne. Podziału dokonaliśmy na podstawie prezentowanych treści. W kategorii blogi umieściliśmy serwisy, prezentujące głównie oryginalne artykuły, tworzone przez blogerów na podstawie własnego doświadczenia i wiedzy. W kategorii serwisy informacyjne znalazły się za to strony, na których przeważają wpisy o charakterze wiadomości z kraju i ze świata. Podział ten wydaje się sprawdzać dla większości opisywanych stron. Dzisiaj publikujemy pierwszą część naszego przewodnika, opisującą serwisy informacyjne. Już wkrótce kolejne 15 recenzji, tym razem blogów. TL;DR: najbardziej warte subskrypcji są Niebezpiecznik.pl, Dział Bezpieczeństwo w Dzienniku Internautów i CERT. Mogą Was także zainteresować Securityawareness, Locos i Bothunters. Niebezpiecznik.pl – serwis, którego nie trzeba przedstawiać. #274 w Polsce wg Alexy, 30-40 tysięcy subskrybentów, 42 artykuły od 1 września do dzisiaj, duży udział wiadomości oryginalnych i wcześniej niepublikowanych. Jeśli coś ważnego dzieje się w branży bezpieczeństwa w Polsce, na pewno prędzej czy później znajdzie się to na Niebezpieczniku. Absolutnie obowiązkowa pozycja w czytniku RSS. Nasza ocena 9/10. Hacking.pl – adres zapewne znany większości naszych Czytelników, lata swojej świetności ma za sobą. Najstarszy polski serwis poświęcony bezpieczeństwu od kilku lat szuka swojego miejsca na scenie. #3514 w Polsce wg Alexy, 1400 lajków na Fejsie i 31 fanów na opuszczonym Twitterze, 12 wpisów od 1 września do dzisiaj i żaden z nich nie był ani pierwszy, ani odkrywczy. Szkoda. Nasza ocena 3/10. Haxite.org – chyba drugi najstarszy z ciągle działających serwisów. Projekt graficzny rodem z roku 2003 i czasem dość egzotyczne wiadomości o błędach w systemach, o których nikt nigdy nie słyszał, mogą odrzucać. #20784 w rankingu Alexy, trudna do ustalenia liczba subskrybentów, 15 wpisów od 1 września do dzisiaj, z których żaden nie był odkrywczy ani oryginalny. Również szkoda. Nasza ocena 3/10. Locos.pl – najbardziej płodny po Niebezpieczniku, 36 artykułów od 1 września do dzisiaj. Trochę komunikatów prasowych, trochę ciekawych wpisów. Czasem wykopuje wiadomości, na które nikt inny nie zwrócił uwagi. Alexa nie potrafi nawet zmierzyć liczby czytelników. Niestety, często wiadomości pojawiają się ze sporym opóźnieniem, kiedy wszyscy już o nich napisali, niemniej warty uwagi. Nasza ocena 6/10. Cyberbezpieczenstwo.pl – nowoczesny, przyjemny dla oka wygląd, wiadomości ze świata publikowane w miarę na bieżąco (28 wpisów od 1 września). Niestety, 2341 fanów na Facebooku wygląda dziwnie – ponad 500 dołączyło w ciągu 1 tygodnia miesiąc temu, a aktywność fanów na profilu facebookowym prawie zerowa. Na dokładkę Alexa nie obliczyła nawet rankingu dla Polski – nam to wygląda na duże zakupy a nie dużą popularność. Nasza ocena 3/10. Seqrity.pl – serwis, który trzeba zobaczyć, ponieważ trudno go opisać. Artykuły tak kuriozalne, że aż śmieszne. Większość przypomina słowotok, w którym gdzieś zaginęła ortografia i gramatyka. 1055 fanów na Facebooku, z czego 0 (słownie zero) dołączyło w ciągu ostatniego miesiąca – czyżby kolejne duże zakupy? Autorzy płodni, 27 wpisów od 1 września, jednak większość o atakach hakerskich typu DDoS lub wyciekach danych z serwisów, o których nigdy nie słyszeliście. Polecamy jedynie jako rozrywkę. Nasza ocena 0/10. Securityawareness.pl – może nie najpiękniejszy, ale w miarę ciekawy. 2003 fanów na Facebooku (tylko 5 na Twitterze i 22 na G+), # 54343 w Polsce wg Alexy. 16 wpisów od 1 września, z czego kilka oryginalnych i interesujących. Da się czytać. Nasza ocena 6/10. Dziennik Internautów – sekcja Bezpieczeństwo. Tylko 14 artykułów od 1 września, ale za to wszystkie dobrze i ciekawie napisane. Widać rękę porządnej redakcji, do tego do wieści ze świata dorzucają materiały własne. Popularność trudno ocenić (wynika z popularności całego portalu), ale jeśli jest spora, to w pełni zasłużenie. Warto czytać. Nasza ocena 8/10. HackingNews.pl – ładny szablon, świeże wiadomości ze świata. Po stronie minusów trzeba zapisać trochę popsuty feed RSS, brak własnych, oryginalnych wpisów oraz – mimo posiadania konta i 130 fanów na Facebooku – niezrozumiały brak treści tam publikowanych. 12 wiadomości opublikowanych od 1 września, brak pozycji w rankingu Alexa. Kto by pomyślał, że ten serwis istnieje już ponad 2 lata? Nasza ocena 4/10. CERT.pl – chyba jedyny polski serwis branżowy, cytowany na zachodzie. #8210 wg Alexy, tylko 5 wpisów od 1 września, ale większość z nich to wyniki oryginalnych badań i analiz polskiego zespołu CERT. Jedyna znana nam polska instytucja badawcza działająca w obszarze bezpieczeństwa i publikująca wyniki swoich odkryć. Pozycja obowiązkowa, mogliby jedynie częściej pisać. Nasza ocena – 8/10. Bothunters.pl – serwis niszowy, ale oryginalny. Jeśli chcecie poczytać o najnowszych spamach, atakujących rodaków, to obowiązkowo odwiedźcie ten serwis. #12308 wg Alexy, tylko 5 wpisów od września, ale większość treści to wyniki oryginalnych analiz autora. Nasza ocena 7/10. CERT.GOV.PL – serwis drugiego polskiego CERTu, poświęcony jedynie aktualizacjom oprogramowania. Do tego raz na kwartał publikuje ciekawy raport z działalności rządowego zespołu CERT. Można subskrybować, choć ciekawa lektura pojawia się rzadko. Nasza ocena 5/10. Hack.pl – lepsze czasy chyba ma już za sobą. Wg Alexy #3700, ale 2 wpisy od 1 września i chwilowo niedostępny serwer nie brzmią zbyt przekonująco. Adres dobry, ale nie ma tam co czytać. Nasz ocena – 3/10. Hackingpl.com – serwis, na który nikt nie zagląda, ale który ma 4002 lajki na Facebooku. Zgadujemy, że kupił tylko 4000. 1 wpis od 1 września, Alexa nigdy o nim nie słyszała, nie wiemy, czemu jeszcze istnieje – może komuś szkoda pieniędzy wydanych na sztucznych fanów. Nasza ocena – 0/10. SecurityStandard.pl – serwis rozbudowany, ale 1 aktualizacja miesięcznie to chyba za mało, by utrzymać czytelnika. Historyczne wpisy całkiem ciekawe, jeśli jednak ktoś szuka aktualności, to w dziale „Aktualności” ich wiele nie znajdzie. Nasza ocena – 3/10. ZaufanaTrzeciaStrona.pl – ten fragment musicie wypełnić już sami :) Staramy się pisać tylko o tym, o czym nie napisał jeszcze nikt inny w Polsce i dość często nam się to udaje. Czy trafiamy w Wasze gusta? Zapraszamy do komentowania i wskazywania, co możemy robić lepiej. Oczywiście prosimy też o sygnał, jeśli jakiś serwis pominęliśmy. Może gdzieś tkwi zapomniany przez Boga i ludzi…,Adam