Historia polskich serwisów w sieci TOR to jak do tej pory pasmo upadków, porażek i wpadek. Po samobójstwie Torowiska i wolcie PBM powstało siedmiu „następców” – z których obecnie tylko jeden nadal działa i przejawia aktywność. Ciąg niefortunnych wydarzeń zaczął się od niezwykłego wypadku nestora polskiego TORu, Torowiska. Moderator tegoż forum w przypływie dobrego lub złego humoru założył bana na adres IP jednego z użytkowników. Tak się jednak składa, że był to adres IP wszystkich użytkowników – bo silnik forum w ten sposób zabezpiecza ich prywatność. Ban na 127.0.0.1 odciął wszystkich – z moderatorem włącznie. Po pewnym czasie właściciel forum objawił się, by naprawić wpadkę, jednak krótko potem inny moderator powtórzył sukces poprzednika i od wielu miesięcy forum jest niedostępne. Kiedy zniknęło forum Polish Board & Market, opuszczony rynek próbowało zająć 7 różnych następców. Różnie im szczęście sprzyjało. W końcowym efekcie znakomitą większość użytkowników przygarnęło pod swoje danych trzech graczy – Poligamia, ToRepublic oraz Polish Onion Palace. Ich rywalizacja w pełnym składzie trwała jednak dość krótko, bo do zamknięcia Freedom Hosting, z którego jak się okazało korzystała Poligamia. Na rynku powstał zatem całkiem sensowny duopol (bo nie liczymy Cebulki, z której korzysta tylko jej administrator). Dzisiaj okazało się, że sytuacja ta może wkrótce się zmienić, ponieważ odwiedzających Polish Onion Palace wita taki oto ekran: POP się zbanował Wygląda zatem na to, że POP – przynajmniej chwilowo – udał się w ślady Torowiska. To, czy wróci, zależy od tego, czy odnajdzie się jego administrator. Gdyby wrócił o forum odblokował, to na rynku zapanowałaby znowu równowaga – w końcu ToRepublic też kiedyś zaliczyło sporą wpadkę.,Adam