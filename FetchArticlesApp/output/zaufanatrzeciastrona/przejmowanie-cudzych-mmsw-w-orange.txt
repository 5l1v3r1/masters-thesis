Po niedzielnej wpadce MMSowej w Play otrzymaliśmy informację od naszego czytelnika, ukrywającego się pod pseudonimem malinka, że w sieci Orange z powodu błędów w aplikacji www można oglądać cudze MMSy. Sprawdziliśmy – metoda działa. Poniżej zamieszczamy jedynie ogólną informację, ponieważ szczegóły błędu przekazaliśmy firmie Orange. Z ich publikacją chcemy się wstrzymać do momentu, aż Orange naprawi błąd (lub przynajmniej wyłączy wadliwą usługę). Nie chcielibyście, żeby jakiś haker oglądał Wasze MMSy, prawda? Błąd, zgłoszony przez malinkę, istnieje w usłudze Multi Box. Umożliwia on przejęcie losowo wybranego MMSa (nie ma możliwości wyszukania MMSów konkretnego nadawcy lub odbiorcy). Przejęta wiadomość znika ze skrzynki oryginalnego odbiorcy i pojawia się w skrzynce atakującego, umożliwiając mu zapoznanie się z jej treścią czy przesłanie dalej. Efekt weryfikacji błędu przedstawiamy poniżej – to treść MMSa, wysłanego na numer Orange, oglądanego z zupełnie innego konta.   Nasz MMS odczytany z cudzego konta   Dodatkowo malinka wskazał także na inny błąd, umożliwiający poznanie dla dowolnego MMSa numeru nadawcy, numeru odbiorcy, daty i godziny nadania oraz rozmiaru wiadomości. Wobec możliwości obejrzenia treści wiadomości, ten drugi błąd wydaje się być banalny.   Pogląd numeru odbiorcy MMSa w komunikacie o błędzie  ,Adam