Platforma nc+ oferuje swoim klientom dostęp do usługi nc+ Go czyli możliwości oglądania programów przez aplikacje mobilne oraz przeglądarkę. Niestety przy okazji ujawnia także adresy email części klientów oraz swoich kont testowych. Usługa nc+ Go, umożliwiająca oglądanie programów na urządzeniach mobilnych działa już ponad 2 lata. Ciągle nazywana jest „usługą pilotażową” a niedawno rozszerzyła swoje funkcje o dostęp przez przeglądarkę. Jeden z naszych Czytelników dał się skusić i zarejestrował swoje konto. Dzisiaj nc+ zaskoczyło go ciekawym emailem. Nasz Czytelnik na początku października otrzymał aktualizację swojej aplikacji nc+ Go zmuszającą go do zarejestrowania się w wersji pilotażowej. Niestety mimo kilku prób rejestracja się nie udała – brakowało instrukcji jakie ma podać hasło, a wcześniej działające już nie działało. Czytelnik w końcu dostał potwierdzenie rejestracji, ale się poddał i o sprawie zapomniał. nc+ Go i pilotaż Dzisiaj znienacka otrzymał wiadomość email o temacie ponowna rejestracja w nc+ GO na środowisku UAT‏ oraz następującej treści:   W związku z pracami technicznymi w dniu wczorajszym wszystkie konta testowe założone na środowisku UAT zostały skasowane. Prosimy podczas ponownej rejestracji używać służbowych adresów e-mail. Przepraszamy za utrudnienia. Zespół nc+ GO Środowisko UAT to popularna nazwa środowiska testowego (User Acceptance Testing), czyli platformy identycznej z produkcyjna (przynajmniej w założeniu) na której zespoły testowe sprawdzają, czy wszystko działa. Nasz Czytelnik nie był do tych testów zatrudniony, nie pracuje także w nc+ i nie posiada tam emaila służbowego. Był za to zaskoczony, że miał używać usługi w środowisku testowym, ponieważ z reguły usługi udostępnia się na środowiskach produkcyjnych. To nie jest jednak jedyna niespodzianka związana z tą wiadomością. Drugim zaskoczeniem była lista adresatów – a na niej 987 adresów email. Na liście znajduje się 139 adresów z domeny ncplus.pl oraz na oko drugie tyle adresów wyglądających na stworzone specjalnie do testów usług w serwisach Interii, o2 i gmail.com. Oprócz nich znajdował się tam także adres naszego Czytelnika. Pilotażu ciąg dalszy Wysłaliśmy pytania w tej sprawie do nc+, czekamy na odpowiedź. Firmie ujawniającej dane osobowe klientów proponujemy zbilansowanie złych uczynków dobrymi i wzorem zwyczaju zainicjowanego przez Niebezpiecznika zakup książek do wybranych bibliotek. Dziękujemy Kamilowi za przesłaną wiadomość. Aktualizacja 19:30: Firma o godzinie 17:25 przesłała nam swoje oświadczenie – jego treść zamieszczamy poniżej. nc+ staneła na wysokości zadania, książki trafią do bibliotek. ,Adam