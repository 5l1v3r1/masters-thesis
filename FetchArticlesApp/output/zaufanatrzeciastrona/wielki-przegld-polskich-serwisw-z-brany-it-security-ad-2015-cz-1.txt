W roku 2012 opisaliśmy wszystkie liczące się na rynku polskojęzyczne serwisy informacyjne w naszej branży. Sporo się od tego czasu zmieniło, przybyło nowych stron, niektóre serwisy umarły, zatem czas wskazać, gdzie warto zaglądać. Polski rynek publikacji na temat bezpieczeństwa ciągle jest jeszcze daleko za zachodnim, ale z tym chyba trzeba się pogodzić i cieszyć tym, co mamy. Poniżej znajdziecie listę polskojęzycznych serwisów informacyjnych, które warto odwiedzać. Wkrótce zaktualizujemy także listę polskich blogów o bezpieczeństwie, po której przyjdzie kolej na fora oraz na serwisy zagraniczne. TL;DR: Niebezpiecznik, Sekurak, Dziennik Internautów, CERT, Kryptopolonia, Kryptosfera. Warto odwiedzać Niebezpiecznik.pl – przedstawiać nie trzeba. Pozycja obowiązkowa w zestawieniu, najpopularniejszy serwis poświęcony bezpieczeństwu. Dzięki swoim czytelnikom często prezentuje unikalne wiadomości, ostatnio publikuje także ciekawe analizy z pogranicza prawa i internetu. Sekurak.pl – od ponad dwóch lat stały punkt na naszej liście lektur. Jedno z niestety nielicznych miejsc, gdzie pojawiają się wyniki oryginalnych analiz i odkryć. Do tego długie poradniki i przewodniki na profesjonalnym poziomie czynią z Sekuraka jeden z najbardziej wartościowych serwisów w Polsce. Jedyny minus to ilość wpisów – ale cieszmy się z tego, co mamy. Dziennik Internautów, sekcja Bezpieczeństwo – jeszcze 2 lata temu narzekaliśmy na małą liczbę artykułów, ale ten problem DI chyba ma za sobą. Regularne wpisy, ostatnio także podsumowanie każdego dnia w postaci zestawienia najciekawszych wiadomości plus własne materiały dziennikarskie sprawiają, że DI należy do wąskiego grona profesjonalnie prowadzonych serwisów branżowych. CERT.PL – najbardziej wartościowe analizy złośliwego oprogramowania atakującego polskich internautów. Zespół CERT dysponuje chyba najlepszą wiedzą na ten temat, a jeśli nawet ktoś wie więcej, to nigdy się tym nie pochwalił. Wszystkie artykuły rzeczowe i interesujące. Jedyny minus to to, że pewnie materiału mają nawet 5 artykułów tygodniowo, ale z różnych powodów nie chcą pisać albo nie mogą. Kryptopolonia.info – po pięciu miesiącach obecności serwisu możemy powiedzieć, że to jeden z najciekawszych debiutów ostatnich lat. Artykuły pisane fachowo, z polotem a dobór tematów również całkiem sensowny. Oby tak dalej i oby jak najdłużej. Kryptosfera.pl – zaledwie 4 miesiące, ale interesująca propozycja serwisu poświęconego tylko kwestiom szyfrowania. Obserwujemy z ciekawością. Bothunters.pl – jeden z najstarszych ciągle żyjących serwisów na liście. Borys raz na jakiś czas pisze coś ciekawego o kryminalnym podziemiu internetowym. Działka wąska, ale brawa za wytrwałość. Kopalnia Wiedzy – ten serwis również ma sekcję poświęcona bezpieczeństwu, gdzie regularnie pojawiają się wpisy. Odbiorcą jest raczej przeciętny czytelnik bez zacięcia technicznego, ale artykuły utrzymują przyzwoity poziom. Locos.pl – Piotr od wielu lat regularnie opisuje wieści ze świata bezpieczeństwa. Co prawda artykuły pojawiają się falami, ale jest ich sporo. Prevenity.com – chyba jedyny obok CERT.PL serwis, w którym pojawiają się oryginalne analizy złośliwego oprogramowania atakującego internautów w Polsce. Wpisy rzadkie, ale bardzo wartościowe. ITSecurity24 – wpisy pojawiają się sporadycznie, ale są w miarę oryginalne i ciekawe. Fundacja Bezpieczna Cyberprzestrzeń – blog fundacji, na którym od czasu do czasu można przeczytać coś ciekawego. Szkoda, że tak rzadko. Securnet.pl – kolejny debiutant w zestawieniu, działa od 9 miesięcy. Andrzej pisze dużo i często, omawiając większość istotnych wydarzeń w świecie bezpieczeństwa. W naszym odczuciu jednak ilość nie zawsze idzie w parze z jakością – wpisy są poprawne, ale nie wnoszą niczego nowego i czasem prześlizgują się po temacie zamiast go zgłębić. Dzięki komentarzom jednego z użytkowników odkryliśmy przyczynę ilości i dziwnej jakości tekstów w tym serwisie – są z translatora. Nie polecamy i przepraszamy za umieszczenie w zestawieniu. TechnoBlog – Marcin Marciniak pisuje raz na 2-3 tygodnie ale wpisy są na tyle ciekawe, że warto włączyć subskrypcję. Haxite.org – jeden przeciętny wpis miesięcznie to trochę za mało, by utrzymać czytelników. CERT.GOV.PL – wpisy co kilka tygodni i głównie o aktualizacjach oprogramowania. Zapewne spora wiedza, której nikt nie próbuje sprzedać. Niestety nie licząc rocznego raportu nie ma za bardzo po co zaglądać. Hack.pl – serwis publikuje głównie materiały prasowe, od czasu do czasu dorzucając coś bardziej oryginalnego, jednak rzadko można trafić na interesującą lekturę. Warto także wspomnieć o sporej już grupie serwisów bardziej prawniczych, lecz zajmujących się stykiem prawa (lub bezprawia) i internetu. Najciekawsze to VaGla.pl, Cyberlaw.pl, TechLaw.pl, IP w Sieci oraz Cyberprzestepczosc.pl. To smutna część naszego przeglądu, w której odwiedzamy i wspominamy serwisy martwe albo na drodze do zapomnienia. BadSector.pl – z wielkim żalem stwierdzamy, że jeden z najbardziej obiecujących serwisów nie opublikował niczego od 3 miesięcy. Brakuje nam fachowych, wielostronicowych analiz, które nie miały sobie równych w polskiej części sieci. Cyberbezpieczenstwo.pl – ostatni wpis sprzed 2 lat. Bezpieczne IT – 3 miesiące ciszy. Bezpieka.org – cisza od pół roku. SecurityAwareness.pl – jeden wpis w tym roku. Hacking.pl – domena na sprzedaż, smutny koniec historii jednego z najstarszych polskich serwisów. HackingNews.pl, Hackingpl.com, OBbezpieczenstwie.pl, WebSecurity.pl, Seqrity.pl – martwe, podobnie jak tuzin innych serwisów, których nawet nie wymieniamy, bo nigdy nie napisały niczego ciekawego. Kogoś pominęliśmy? Przypominamy, już wkrótce w kolejnych odcinkach blogi i fora.,Adam