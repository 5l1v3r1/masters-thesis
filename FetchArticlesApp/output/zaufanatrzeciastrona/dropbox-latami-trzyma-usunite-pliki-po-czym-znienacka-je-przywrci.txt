Kilka dni temu Dropbox zrobił ciekawą niespodziankę niektórym swoim użytkownikom. Znaleźli oni w folderach synchronizowanych z chmurą Dropboksa foldery i pliki, które usunęli wiele lat wcześniej i zdążyli o nich zapomnieć. Przechowywanie plików w chmurze zawsze wiąże się z ryzykiem utraty kontroli nad ich losem. Nawet powierzenie ich profesjonalnej i godnej zaufania firmie może jednak nieść ze sobą niespodziewane skutki. Choć Dropbox tłumaczy najnowszy incydent zbiegiem okoliczności, to użytkownicy mają słuszne pretensje do serwisu. Od kilku dni na forum Dropboksa dziesiątki użytkowników zgłaszają identyczny problem. W folderach synchronizowanych z chmurą Dropboksa znieznacka pojawiły się pliki, które skasowali bardzo dawno temu – niektórzy nawet zdążyli zapomnieć o ich istnieniu. Przykładowa historia wygląda z reguły podobnie:  Najstarsze pliki na jakie trafiliśmy w relacjach użytkowników pochodziły z roku 2009, a większość zgłoszeń dotyczyła danych kasowanych w okolicach roku 2010 – 2011. Jest to bardzo niepokojące, ponieważ polityka Dropboksa wyraźnie mówi o nieodwracalnym kasowaniu danych w darmowym wariancie usługi po upływie 30 dni od ich usunięcia.   Po około dobie Dropbox przedstawił wyjaśnienie tego fenomenu. Według firmy niektóre pliki nie były prawidłowo usuwane z powodu błędnych metadanych. W trakcie naprawiania tego błędu doszło do przywrócenia tych właśnie plików na konta użytkowników. Niestety Dropbox na razie nie przedstawił szczegółów technicznych problemu. Dziwne jest także to, że do naprawienia błędu przystąpiono już po przynajmniej 7 latach od jego wystąpienia. Nikt wcześniej nie zwrócił uwagi na nieusunięte pliki? Dropbox informuje, ze błędy zostały usunięte i nadmiarowe pliki można już skasować. Sprawdźcie zatem swoje synchronizowane foldery i dajcie znać znajomym, by zrobili to samo. Warto to wydarzenie potraktować jako przypomnienie, że jeśli coś kiedyś umieściliście w sieci, to już tam zostanie – nawet jeśli te dane „skasujecie”.,Adam