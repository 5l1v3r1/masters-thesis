Kolejne materiały wyniesione przez Snowdena opisują, jak NSA zbiera informacje o stronach porno, odwiedzanych przez osoby, uznane za potencjalne zagrożenie dla USA. Informacje te mogą być użyte w celu zaszkodzenia ich reputacji. Serwis Huffington Post opublikował dzisiaj nowe slajdy ze ściśle tajnych prezentacji NSA. Dokument z 3 października 2012 opisuje sześć osób, które były celem operacji i których zwyczaje i zachowania w sieci były przedmiotem inwigilacji. Wszystkie sześć osób to aktywiści muzułmańscy, choć żaden z nich nie został nigdy oskarżony o działalność terrorystyczną. Pod czujnym okiem NSA znaleźli się, ponieważ według służb ich kazania lub publikacje promowały radykalne postawy. Dokumenty NSA stwierdzają, że dzięki radykalnym poglądom działacze muzułmańscy są wyjątkowo podatni na zarzuty o hipokryzję. Wykazanie sprzeczności między publicznie wygłaszanymi komunikatami a faktycznym prywatnym zachowaniem konkretnych osób zostało uznana za potencjalnie bardzo skuteczne działanie dyskredytujące. Wśród konkretnych zachowań dokument NSA wymienia „oglądanie materiałów pornograficznych w internecie” oraz „używanie języka pełnego seksualnych odniesień w rozmowach z niedoświadczonymi młodymi dziewczynami”. Inne zarzuty obejmują kwestie materialne takie jak używanie publicznych darowizn zbieranych na cele prywatne czy też żądanie astronomicznych kwot za własne występy. NSA stworzyło tabelkę, w której opisało zarówno podsłuchiwane osoby, kontrowersyjne poglądy jak i zebrane na nich „haki”. Fragment tabelki NSA Oprócz monitorowania ruchu internetowego, NSA analizowało również kontakty swoich celów, próbując znaleźć powiązania z organizacjami terrorystycznymi. Mimo wielu miesięcy kontroli, jedyne, co udało się wykazać, to to, że 1% z ok. 700 kontaktów trzech z podsłuchiwanych muzułmańskich aktywistów posługujących się językiem angielskim miało jakikolwiek związek z grupami terrorystycznymi z Pakistanu. Wszystkie zarzuty, jakie są sformułowane w ujawnionych dokumentach, dotyczą głoszenia radykalnych poglądów w środkach masowego przekazu i mediach społecznościowych – nikogo nie udało się oskarżyć bezpośrednio o wspieranie terrorystów. Czy osoby, które nie są muzułmańskimi aktywistami powinny czuć się zagrożone monitoringiem i szantażem NSA? Na pierwszy rzut oka można powiedzieć, że nie, ale pamiętajmy, że z reguły wszystkie metody kontroli najpierw wprowadzane są pod hasłem walki albo z terroryzmem, albo z pornografią dziecięcą. Co prawda dokumenty nie wskazują, czy krępujące informacje o celach powyżej opisanej operacji zostały kiedykolwiek w praktyce wykorzystane, jednak historia pokazuje, że podobne metody były w poprzednich latach stosowane zarówno przez FBI, jak i NSA. FBI za czasów J. Edgara Hoovera zbierała poufne i kompromitujące informacje na temat aktywistów walczących o równouprawnienie i szantażowała ich informacjami o orientacji seksualnej lub romansach. Z kolei NSA prowadziła na przełomie lat 60tych i 70tych projekt Minaret, w ramach którego podsłuchiwała kilka tysięcy obywateli, w tym protestujących przeciwko wojnie w Wietnamie, aktywistów walczących o równouprawnienie czy też dziennikarzy. Nie ma zatem powodu by nie wierzyć, że służby te mogą byc skłonne wrócić do dawnych praktyk.,Adam