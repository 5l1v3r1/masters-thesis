Wirtualne płatności w grach komputerowych to wielki biznes, a wielki biznes przyciąga przestępców, którzy odkrywają coraz to nowe metody kradzieży. Tym razem inżynieria wsteczna i emulacja pomogły ukraść kilkanaście milionów dolarów. Jak donosi serwis Kotaku, dzisiaj zaczyna się proces przestępców, którzy są oskarżeni o nielegalne wydobycie z serwerów Electronic Arts monet do gry FIFA o wartości między 15 a 18 milionów dolarów. Organy ścigania przejęły u oskarżonych między innymi kilka milionów dolarów oraz samochód Lamborghini. Cała historia zaczęła się prawdopodobnie wiele lat temu w środowisku nieformalnej grupy Xbox Underground, zajmującej się między innymi analizowaniem i przełamywaniem zabezpieczeń konsoli Xbox. Osoby z nią powiązane odniosły w pewnym momencie wielki sukces, zdobywając egzemplarze prototypów Xboxa oraz kradnąc niektóre gry długo przed ich wydaniem (kilka lat temu dość szczegółowo opisywaliśmy ich historię). Jeden z zatrzymanych przez organy ścigania członków grupy naprowadził śledczych na trop innej grupy, zajmującej się wyłudzeniami.  W bardzo popularnej grze FIFA można dokonywać zakupów za pomocą wewnętrznej waluty – monet FIFA. Monety te można kupować za prawdziwe pieniądze lub zdobywać w nagrodę za rozegrane mecze. Przestępcy postanowili skupić się na tej drugiej metodzie. Dysponując prototypami konsoli oraz kopią gry przeprowadzili żmudny proces inżynierii wstecznej (używając IDA), by poznać sposób, w jaki gra komunikuje się z serwerem by przekazywać mu informacje o rozegranych spotkaniach. Nie wątpimy, że twórcy gry przewidzieli, że ktoś będzie próbował rozgryźć algorytmy zabezpieczające tę komunikację i odpowiednio je zabezpieczyli. O poziomie zabezpieczeń świadczyć może fakt, że stworzenie narzędzia oszukującego serwery FIFA i symulującego rozgrywane mecze zajęło przestępcom kilka miesięcy. Kiedy jednak już narzędzie zadziałało, zaczęła się prawdziwa bonanza. Serwery przestępców masowo oszukiwały serwery FIFA, zarabiając krocie. Akt oskarżenia mówi, że w ciągu około 2 lat, od roku 2013 do września 2015, kiedy to FBI wkroczyło i zatrzymało sprzęt i przestępców, zarobili na tym interesie między 15 a 18 milionów dolarów. Na koncie głównego organizatora oszustwa znaleziono prawie 3 miliony dolarów, pozostałych 3 członków grupy posiadało po kilkaset tysięcy. Dodatkowo przejęto także Lamborghini jednego z członków grupy. Wykradzione monety były sprzedawane czarnorynkowym dilerom z Europy i Azji, którzy odsprzedawali je żądnym rozrywki graczom. Wygląda zatem na to, ze dobre biznesy robi się nie tylko na kradzieży bitcoinów…,Adam