Reckz0r, haker znany z licznych wycieków, pozazdrościł sławy c0marde’owi i ogłosił, że włamał się na serwer Kevina Mitnicka oraz HackForums.net. Potrzebowaliśmy 2 minut, by zdemaskować oszustwo hakera – wszystkie dane pochodzą z innych włamań. Pierwsza nasza myśl brzmiała „Biedny Mitnick, znowu mu ktoś robi porządki na serwerze”. Rzut oka na dane udostępnione przez Reckz0ra sprawił jednak, że włączyły się dzwonki alarmowe. Spójrzmy na początek logu z wpisu Reckz0ra.   Wpis Reckz0ra  Ostatni login z 13 lipca 2012? Czyżby Kevin miał zegar przestawiony o 2 tygodnie do przodu? Coś wygląda to podejrzanie. Krótkie pytanie do wujka Googla i znamy odpowiedź. Cały log z włamania do serwera Kevina Mitnicka został ukradziony z zina Zero For Owned, części piątej. Samo włamanie miało miejsce w roku 2009. Jedyne, co zmienił Reckz0r, to rok z 2009 na 2012. Bez komentarza. Spójrzmy więc na część drugą wpisu, którą ma być lista haseł użytkowników popularnego wśród amerykańskiej młodzieży serwisu „dla hakerów” HackForums.net.   Włamanie do HackForums.net   I znowu z pomocą przychodzi wujek Google. Lista kont pochodzi z innego wydania zina Zero For Owned, tym razem z drugiego numeru, również o ile pamiętamy z roku 2009. Tym razem jednak nawet nie ma nic wspólnego z HackForums – dane pochodzą z serwera www.enigmagroup.org – rzekomej grupy hakerskiej Enigma. Co ciekawe, zrzuty prawdziwej bazy HackForums.net pochodzące z zeszłego roku można znaleźć w sieci bez większego problemu, lecz nawet to się Reckz0rowi nie udało. Pozostaje pytanie, czy ktoś bardzo chciał Reckz0ra ośmieszyć, czy tez udało mu się dokonać tego czynu samodzielnie. My obstawiamy to drugie. Na podsumowanie zacytujmy jeszcze, co Reckz0r myśli o innych „hakerach”.   Opinia Reckz0ra o konkurencji  Słodkie, prawda? PS. To ten sam Reckz0r, który wg jednego z polskich serwisów włamał się do 79 banków (a dane to potwierdzające ściągnął z tej strony).,Adam