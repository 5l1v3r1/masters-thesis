W sieci pojawił się oficjalny komunikat „wielkiego hakera Hannibala”, który oburzony atakami Anonymous na Izrael postanowił opublikować plik z milionem rekordów danych Amerykanów. Bliższa analiza danych wskazuje, że Hannibal kłamie. Wpis Hannibala w serwisie Pastebin informuje, że mamy do czynienia z największym cyberatakiem w USA w postaci wycieku danych miliona Amerykanów. Ma to byc zemsta hakera na Anonymous, atakujących Izrael. Logika włamywacza wydaje się dość pokrętna, ale spójrzmy na opublikowane dane. Plik o rozmiarze ponad 130MB o nazwie Punished_By_Hannibal.txt zawiera dane ok. 970 tysięcy użytkowników. Każdy rekord zawiera identyfikator użytkownika, hasło otwartym tekstem, adres email oraz pytanie zabezpieczające konto wraz z odpowiedzią (wielu użytkowników nie wypełniło tego pola).  Fragment wycieku  Szybkie wyszukiwanie pozwala również ustalić, że w pliku znajduje się prawie 10 tysięcy adresów email z domeny .pl, zatem można szacować, że przynajmniej kilkanaście tysięcy rekordów może zawierać dane użytkowników z Polski. Skąd jednak wyciekły dane? Na to pytanie najlepiej odpowie Google. Pierwsze zapytanie pozwala zlokalizować na jednym z serwerów plik o nazwie „EuroDB.txt” zawierający identyczny zestaw danych, a pochodzący z 9 października. Kolejne kwerendy wskazują, że dane wyciekły z serwera popularnej koreańskiej gry Gunz, przeniesionej na europejski i amerykański rynek. Udało nam się także zlokalizować serwer, którego gracze mieli pecha – to gunz.universegamers.com. Graczom polecamy oczywiście zmianę hasła, autorom gry zahashowanie i posolenie haseł a redaktorom niektórych serwisów uważniejsze sprawdzanie wiadomości. ,Adam