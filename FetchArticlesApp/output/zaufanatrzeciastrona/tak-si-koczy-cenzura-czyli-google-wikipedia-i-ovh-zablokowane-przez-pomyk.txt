Dzisiaj rano francuscy internauci doświadczyli skutków ubocznych ustawy antyterrorystycznej, która w bardzo podobnym brzmieniu obowiązuje także w Polsce i również pozwala na blokowanie dowolnych stron internetowych. Blokowanie stron internetowych pod różnymi szumnymi hasłami (antyterroryzm, walka z hazardem czy inne preteksty) może się źle skończyć, o czym staramy się regularnie w naszym serwisie przypominać. Dzisiaj zobaczyliśmy, jak problemy mogą wyglądać na przykładzie Francji, która przepisy o blokowaniu stron wdrożyła dwa lata temu. Jak informują francuskie media, dzisiaj około godziny 10 rano klientom firmy Orange, zarówno stacjonarnym jak i mobilnym, przestały działać strony takie jak Google.fr, Wikipedia.fr i OVH.com. Próby odwiedzenia tych serwisów kończyły się przekierowaniem na rządową witrynę, informującą, że strona, którą próbowano odwiedzić, została zablokowana ze względu na propagowanie lub popieranie terroryzmu. Wyglądało to tak: (źródło) Internauci musieli być solidnie zaskoczeni. Po około godzinie problemy ustąpiły a Orange poinformował, że incydent był wynikiem błędu ludzkiego. Nie bardzo rozumiemy, jak można przez pomyłkę zablokować Google (chyba, że zadziałał jakiś błędnie skonfigurowany automatyczny skrypt), ale nie da się ukryć, że to zdarzenie jest dość niepokojące. Czekamy teraz, kiedy zobaczymy podobny ekran w Polsce… Jeśli nie chcecie mieć problemów z cenzurą to polecamy nasz krótki poradnik jak rządowe blokady z łatwością omijać.,Adam