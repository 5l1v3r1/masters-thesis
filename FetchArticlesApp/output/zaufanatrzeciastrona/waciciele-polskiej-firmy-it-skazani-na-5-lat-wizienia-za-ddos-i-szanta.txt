Właściciele szczecińskiej firmy programistycznej Lemon Demon zostali zostali kilka dni temu skazani na ponad 5 lat więzienia za ataki DDoS na brytyjskie kasyno internetowe oraz próbę wyłudzenia połowy udziałów w firmie, która je prowadzi. W sierpniu opisaliśmy aresztowanie na Heathrow Polaków, podejrzanych o ataki DDoS. Ich nazwiska, opublikowane przez władze brytyjskie, wskazywały na dwóch przedsiębiorców z branży IT. Złapani przez brytyjską policję przyznali się do winy. Anglicy już w sierpniu ujawnili (z licznymi literówkami) tożsamość podejrzanych o szantaż. Okazali się nimi być Piotr Smirnow i Patryk Surmacki, prezes i wiceprezes szczecińskiej firmy Lemon Demon, zajmującej się programowaniem. Jeszcze w sierpniu trzeci członek zarządu spółki w odpowiedzi na prośbę o komentarz odpowiedział nam: Wtedy jeszcze facebookowe profile obu panów były dość szeroko otwarte dla zwiedzających i można było w nich zobaczyć, że prowadzą dość wystawne życie – widniały tam zdjęcia bohaterów w luksusowym paryskim hotelu, za kierownicą Ferrari w Monte Carlo czy z pękiem toreb z zakupami od najdroższych projektantów mody. Jeden z nich, licytując się z drugim, kwotą 21 tysięcy PLN wygrał w 2011 licytację meczu tenisowego z Karoliną Woźniacką. Ciekawe, czy rozrywki te finansowane były z zysków prowadzonej przez nich spółki (lub naganiania klientów serwisom forexowym) czy też z ubocznej działalności, która przyczyniła się do ich zatrzymania. Według komunikatu policji 23 lipca dwaj Polacy skontaktowali się z właścicielem „firmy zajmującej się marketingiem w sieci” (nasze źródła wskazują na internetowe kasyno Club World Casino), którego znali od czterech lat, by omówić propozycję biznesową. Przedsiębiorca był początkowo niechętny spotkaniu, jednak został w końcu do niego przekonany. Podczas rozmowy Polacy zaproponowali, by przekazał im 50% udziałów w swojej firmie, zatrudniającej 65 osób i generującej roczny obrót w wysokości 30 mln funtów, w razie odmowy sugerując, że mogą skutecznie zaatakować jego serwery www. Polacy rzekomo chwalili się znajomością z ukraińskim hakerem, działającym pod pseudonimem Wapo (nie znaleźliśmy śladów jego obecności w sieci), który posiadał botnet mogący wyłączyć dowolny serwis www. Szantażyści przy pracy Szantażowany przedsiębiorca zdołał nagrać część rozmowy na swojej komórce oraz grając na czas zgodził się spotkać z Wapo. Kiedy jednak po kilku dniach Polacy powiadomili go, że spotkanie może się odbyć w Kijowie, odmówił wyjazdu. Wtedy nasi rodacy zakupili usługę DDoS (rzekomo za 15 tysięcy USD) i 2 sierpnia wyłączyli serwery przedsiębiorcy – według informacji policji na 5 godzin, my słyszeliśmy o ponad dobie. Następnie skontaktowali się z prezesem nieujawnionej amerykańskiej spółki, z której platformy hostingowej korzystał brytyjski przedsiębiorca. Amerykańska firma mocno odczuła skutki ataku i jej prezes był skłonny porozmawiać z Polakami o problemie. Umówili się na spotkanie w Londynie. Polacy radośnie na nie przybyli, opowiedzieli o swoich dotychczasowych dokonaniach oraz zostali nagrani i aresztowani przez brytyjską policję. Przed sądem nasi rodacy poszli w końcu po rozum do głowy, przyznali się do zarzucanych im czynów i obaj otrzymali wyroki po 5 lat i 4 miesiące pozbawienia wolności. Poniżej prezentujemy nagranie, udostępnione przez brytyjską policję.  Trudno nam zrozumieć logikę przestępców, którzy jak gdyby nigdy nic osobiście stawiają się na spotkanie w ustalonym przez ofiary miejscu i terminie. Ale cóż, ktoś musi zaludniać więzienia. Dziękujemy Tomaszowi za podesłanie linka.,Adam