W świecie, w którym prawie każde urządzenie mądrzejsze od cegły podłączone jest do internetu, luki bezpieczeństwa mogą objawiać się w najmniej spodziewany sposób – na przykład poprzez nagłą zmianę zawartości bilbordu reklamowego w centrum miasta. Jak donosi TorrentFreak, kilka dni temu serbscy studenci znaleźli lukę w systemie zarządzającym jednym z wielkich ekranów reklamowych na Placu Republiki, w centrum Belgradu. Oprócz przekazania informacji firmie zarządzającej bilbordem, postanowili przez chwilę pobawić się swoją nową zabawką. Za pomocą swoich telefonów zagrali na dużym ekranie w Space Invaders a następnie wyświetlili kilka wiadomości, w tym „hacking4fun” oraz reklamę serwisu The Pirate Bay.   Autorzy włamania poinformowali, że nie mają nic wspólnego z ruchem Anonymous, do którego zostali przypisani przez lokalnych dziennikarzy. Zabawa bilbordem trwała tylko 22 minuty, potem studenci przywrócili normalne funkcjonowanie reklamy.  Zhakowany bilboard (źródło: TorrentFreak) Jak widać na filmie, studenci bawili się świetnie, podobnie jak widzowie. Pomysł spodobał się także załodze The Pirate Bay. Kiedy zobaczymy podobną scenkę w Polsce?,Adam