Zajmujesz się w firmie bezpieczeństwem informacji? Omijasz szerokim łukiem wszystkie ankiety na ten temat? To dobra okazja by zmienić zwyczaje i pomóc w zebraniu informacji na temat tego, jak sytuację w branży postrzegają polscy specjaliści. Firma PwC od kilkunastu lat na całym świecie (a od kilku także w Polsce) przeprowadza coroczne badanie poziomu bezpieczeństwa informacji – a konkretnie jego postrzegania przez osoby pracujące w naszej branży. Badanie jest ciekawe, ponieważ jego wyniki pozwalają porównać swoją firmę do średniej reprezentowanej przez wszystkich respondentów z danego kraju oraz z całego świata. Zaproszenie do badania Aby otrzymać raport z badania wystarczy wypełnić ankietę i podać na końcu swoje dane kontaktowe. Rzetelne wypełnienie formularza nie powinno zając więcej niż pół godziny, a za kilka tygodni lektura raportu na pewno będzie tego warta. Wnioski w nim zawarte można potem wykorzystać po pochwalenia się szefostwu (u nas jest lepiej) lub do podniesienia budżetu na bezpieczeństwo (inni robią lepiej). Badanie zaczyna się od pytań „metryczkowych” (branża, skala działalności, zespołu zajmującego się bezpieczeństwem), następnie pojawiają się pytania dotyczące stosowanych metod ochrony danych, wdrożonych procesów, technologii, struktury organizacyjnej, incydentów i ich skutków czy też zaangażowania kierownictwa. Odpowiedzi przez Was udzielone pozwolą zbudować obraz naszej branży. Czy będzie on ciekawy? Dowiemy się już za kilka tygodni. Tymczasem zapraszamy do wypełnienia ankiety. Zachowując pełną przejrzystość: otrzymujemy wynagrodzenie za promocję tego badania. Bez wynagrodzenia też byśmy promowali, bo ciekawi jesteśmy wyników. ,Adam