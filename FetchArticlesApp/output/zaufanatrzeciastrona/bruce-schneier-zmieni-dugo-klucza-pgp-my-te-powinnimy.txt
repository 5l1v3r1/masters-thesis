(źródło: takacsi75) Czasem opublikowanie nowego klucza publicznego PGP może oznaczać, że właściciel zapomniał poprzedniego hasła lub ujawnił przypadkowo klucz prywatny. Kiedy jednak swój nowy klucz publikuje sława kryptografii, to wiedzcie, że coś się dzieje. Co prawda Bruce’a Schneiera większości czytelników nie trzeba przedstawiać, ale dla porządku przypomnijmy, że jest współautorem szyfrów blokowych Twofish i Blowfish, kilku szyfrów strumieniowych oraz funkcji skrótu Skein. Napisał także „biblię kryptografii” pt. Applied Cryptography i jest uznawany za jeden z największych autorytetów w tej dziedzinie. Dosłużył się nawet własnego serwisu „fanowskiego”, w którym porównywany jest do Chucka Norrisa. Spójrzmy, jak wyglądała historia kluczy PGP, używanych przez Schneiera. Zacznijmy od najstarszego przykładu – klucza utworzonego prawie 17 lat temu. Klucz Schneiera z 1995 Tak, nawet Bruce Schneier zaczynał od klucza o długości 1024 bitów. Dosyć szybko jednak zmienił zdanie, ponieważ już 2 lata później opublikował nowy klucz. Klucz Schneiera z 1997 Z tego 15-letniego klucza o długości 2048 bitów korzystał jeszcze całkiem niedawno. Znienacka, 6 dni temu, wygenerował nowy klucz. Klucz Schneiera z 2013 Tak, aktualny klucz Schneiera ma długość 4096 bitów. Co sprawiło, że zdecydował się zmienić klucz używany od 15 lat? Może to zbieg okoliczności, ale Bruce Schneier tego samego dnia, kiedy zmienił klucz, przyznał, że od dwóch tygodni pracował z dziennikiem The Guardian nad materiałami wyniesionymi przez Edwarda Snowdena… ,Adam