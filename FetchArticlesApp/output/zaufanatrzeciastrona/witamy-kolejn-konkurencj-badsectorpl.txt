Jak pokazuje doświadczenie krajów leżących na zachód od Polski, rynek serwisów związanych z bezpieczeństwem informacji jest bardzo pojemny. W Polsce ciągle mamy ich niewiele, dlatego z radością witamy kolegów z serwisu badsector.pl. Wczoraj oficjalnie ruszył nowy serwis informacyjny, prowadzony przez think tank BAD[SECTOR].PL. Silną stroną serwisu jest bez wątpienia skład osobowy organizacji, która za nim stoi. W składzie znajduje się kilka osób z dużym bagażem doświadczenia w mediach zarówno tradycyjnych, jak i elektronicznych: Adam Chabiński, redaktor magazynu CHIP, serwisu Poland.com i heise online Polska, Paweł Wilk, również związany z CHIPem i heise online czy Borys Łącki, redaktor magazynu Xploit i założyciel serwisu bothunters.pl. W zespole nie brakuje też specjalistów, zajmujących się testami penetracyjnymi i wieloma innymi obszarami bezpieczeństwa komputerowego takich jak Paweł Krawczyk (ipsec.pl), Janusz Niewiadomski (COSEINC) czy Sergiusz Pawłowicz.   Strona główna badsector.pl   Na korzyść serwisu przemawia również profesjonalna organizacja – autorskie materiały najpierw trafiają do redaktorów naukowych, którzy zgłaszają uwagi i poprawki, a ostateczna wersja tekstu zatwierdzana jest przed jednego z redaktorów naczelnych. Lektura kilku opublikowanych już tekstów utwierdza w przekonaniu, że połączenie doświadczenia zespołu redakcyjnego plus odpowiedni poziom kontroli jakości przynosi warte lektury efekty. Ciekawa jest również strona wizualna serwisu – daleko jej od kopiowania istniejących na rynku rozwiązań. Cieszymy się bardzo z pojawienia się kolejnego serwisu „na poziomie” i mamy nadzieję, że tego poziomu w najbliższej przyszłości nie opuści (a jak pokazuje historia niektórych przedsięwzięć, to bardzo trudne zadanie). Co prawda będzie nam teraz jeszcze trudniej dostarczać jako pierwsi na rynku ciekawe informacje z obszaru bezpieczeństwa po polsku, ale obiecujemy starać się bardziej, a BAD[SECTOR].PL ląduje (oby na stałe) w naszym RSSie.,Adam