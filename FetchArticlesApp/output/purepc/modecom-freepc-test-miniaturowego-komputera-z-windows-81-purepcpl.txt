Modecom FreePC. Test miniaturowego komputera z Windows 8.1 - SPIS TREŚCI 1 - Modecom FreePC - Kieszonkowy minikomputer 2 - Modecom FreePC - Wygląd zewnętrzny 3 - Modecom FreePC - Wnętrze 4 - Modecom FreePC - Charakterystyka zainstalowanych komponentów 5 - Test programów codziennego użytku 6 - Testy syntetyczne: 3DMark 11 / 3DMark 7 - Testy praktyczne: Cinebench / wPrime / Windows 8 - Test AS SSD Benchmark - zapis i odczyt sekwencyjny 9 - Test temperatury pracy i poboru mocy 10 - Podsumowanie - Czy warto kupić Modecom FreePC? Czy możliwe jest stworzenie pełnowartościowego komputera niewiele większego od zapalniczki albo pendrive, którego wydajność będzie na przyzwoitym poziomie? Jeszcze niedawno taka koncepcja wydawała się żywcem wyciągnięta z filmów science-fiction, ale postępująca miniaturyzacja sprawiła, że najprawdziwszego peceta rzeczywiście zamknięto w filigranowej obudowie. Jednym z takich rozwiązań jest ultra-przenośny mini komputer Modecom FreePC, wyposażony w czterordzeniowy procesor Intel Atom Z3735F oraz system operacyjny Windows 8.1 Bing. Gabaryty nie przeszkadzają temu maluchowi w osiągnięciu funkcjonalności dotychczas zarezerwowanej dla zdecydowanie większych maszyn, chociaż producent musiał dokonać szeregu kompromisów. Autor: Magdalena Adamowicz Modecom FreePC to urządzenie przeznaczone dla mniej wymagających użytkowników, których potrzeby względem komputera ograniczają się do przeglądania Internetu, oglądania filmów bądź korzystania z programów biurowych. Niewątpliwie trójwymiarowym grom nie sprosta, aczkolwiek całkiem dobrze powinien wypaść w roli centrum multimedialnego, a podłączając do niego stosowne peryferia otrzymujemy w pełni funkcjonalną i bezgłośną maszynę. Wprawdzie Modecom FreePC nie oferuje sterowania za pomocą pilota, zaś potrzeba posiadania dodatkowych akcesoriów podważa walor jego mobilności, ale bezprzewodowa klawiatura bluetooth z wbudowanym touchpadem jest zdecydowanie bardziej precyzyjnym narzędziem. Zaletą Modecom FreePC jest również stosunkowo niska cena, trudno bowiem w takiej kwocie złożyć komputer stacjonarny lub znaleźć tablet o podobnych parametrach. Właśnie z tego względu urządzenie może cieszyć się sporym powodzeniem w szkołach, instytucjach lub punkach ksero, chociaż najbardziej oczywistym zastosowaniem tego malucha pozostaje wspomniane wcześniej przenośnie centrum multimedialne. Dlaczego akurat to przeznaczenie? Modecom FreePC można podłączyć bezpośrednio do telewizora, monitora czy niezwykle pomocnego na szkoleniach lub konferencjach projektora. Chociaż technologia Smart TV jest usilnie promowana przez koncerny produkujące telewizory, jakoby z powodzeniem mogła zastąpić inne urządzenia do odtwarzania treści, kwestią dyskusyjną pozostaje czy zapewnia wystarczającą wygodę i możliwości nawet w tym zakresie. Mniej zaawansowanym użytkownikom prawdopodobnie wystarczy, ale dopiero wprowadzenie minikomputerów połączyło funkcję centrum multimedialnego ze standardowym pecetem, zdolną usatysfakcjonować bardziej wymagające osoby. Opcja podłączenia Modecom FreePC do monitora, telewizora lub projektora pozwala swobodnie pracować na dowolnym ekranie, jeśli wykorzystywany sprzęt posiada popularne złącze HDMI - uniwersalność tego rozwiązania jest zarazem jego głównym atutem. Nasz komputer możemy teraz zabrać dokądkolwiek zechcemy, a producent zamknął wszystko w obudowie tak niewielkich rozmiarów, że zmieści się nawet w kieszeni nieprzyzwoicie wąskich spodni. Co ciekawe, wnętrze Modecom FreePC skrywa całkiem niezgorsze komponenty. Ogólna specyfikacja Modecom FreePC: Procesor: Intel Atom Z3735F 64-bit (Bay Trail) Zintegrowane GPU: Intel HD Graphics Pamięć operacyjna: 2 GB DDR3L-RS 1333 MHz Pamięć wewnętrzna: 16 GB eMMC System operacyjny: Windows 8.1 Bing (32-bitowy) Komunikacja bezprzewodowa: Wi-Fi 802.11 b/g/n, Bluetooth 4.0 Wymiary: 99.6 x 37.6 x 9.6 mm (D x W x S) Porty: HDMI, micro USB 2.0 (OTG), USB 2.0, micro USB (zasilanie) Czytnik kart pamięci microSD z obsługą SDHC do 64 GB Obsługa rozdzielczości do Full HD 1080p Podczas oceny testowanego sprzętu zwrócimy szczególną uwagę na płynność odtwarzania multimediów, przeglądania stron internetowych i pracy z programami biurowymi, wszak przede wszystkim do nich został stworzony. Równie istotne będą testy obciążeniowe, które określą czy w minikomputerze występują niechciane zjawiska nagrzewania się podzespołów bądź throttlingu. Pod lupę weźmiemy pobór mocy w spoczynku oraz podczas obciążenia, a także nie mniej ważną bezprzewodową łączność z Internetem. Oprócz specyfikacji technicznej, zapewne niejednego użytkownika ciekawi także co oznacza Windows 8.1 z Bing. Otóż jest to specjalna edycja systemu operacyjnego przeznaczona dla producentów najtańszych tabletów oraz laptopów, którzy spełniając pewne wymagania otrzymują oprogramowanie Microsoftu w bardzo niskiej cenie. Do wspomnianych wymogów należy zainstalowanie Internet Explorer jako domyślnej przeglądarki, natomiast w niej jak sama nazwa wskazuje, wyszukiwarki Microsoft Bing Search. Ograniczenia te dotyczą jedynie dostawcy sprzętu, zaś użytkownik końcowy może w każdej chwili zmienić przeglądarkę bądź silnik wyszukiwania. Nie przedłużając, sprawdźmy jak Modecom FreePC prezentuje się z zewnątrz. 1 2 3 4 5 6 7 8 9 następna › ostatnia » Modecom FreePC. Test miniaturowego komputera z Windows 8.1 - SPIS TREŚCI 1 - Modecom FreePC - Kieszonkowy minikomputer 2 - Modecom FreePC - Wygląd zewnętrzny 3 - Modecom FreePC - Wnętrze 4 - Modecom FreePC - Charakterystyka zainstalowanych komponentów 5 - Test programów codziennego użytku 6 - Testy syntetyczne: 3DMark 11 / 3DMark 7 - Testy praktyczne: Cinebench / wPrime / Windows 8 - Test AS SSD Benchmark - zapis i odczyt sekwencyjny 9 - Test temperatury pracy i poboru mocy 10 - Podsumowanie - Czy warto kupić Modecom FreePC? Tagi: freepc, intel atom, komputer, minikomputer, modecom, test, urządzenie mobilne, windows 8.1,Magdalena Adamowicz