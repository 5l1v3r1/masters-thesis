Genius nie jest jeszcze szeroko znaną firmą, mimo iż ma bogatą i ciekawą ofertę. Zresztą, rynek na którym od lat królują niepodzielne Logitech i Microsoft, przepełniony jest ciekawymi myszkami. Jednak ceny Geniusa, nie należące do najniższych, sugerują że mamy do czynienia z produktami, które są w stanie stanąć do walki z najlepszymi. Czy jest to jednak w ogóle możliwe? Dowiecie się tego czytając poniższy artykuł traktujący o modelach Ergo 520m Ergo 300 oraz Wireless Mini Navigator. Zapraszamy. Autor: Maciej Wyszpolski GENIUS ERGO 520 Genius postanowił poszerzyć swoją ofertę o mysz predestynowaną do grania - w ten właśnie sposób na rynku pojawił się Genius Ergo 520. Jest to mysz mająca w tej dziedzinie mocną konkurencję. Produkty firm Microsoft, Logitech czy też Razer od dawna ustanawiają wysoko poprzeczkę, jednak ich cena może często odstraszać. Ergo 520, kosztujący około 80 złotych, może być ciekawą alternatywą dla droższych produktów konkurencji. Jednak czy niska cena idzie w parze z jakością? Genius Ergo 520 jest przeznaczony jedynie dla praworęcznych graczy. Jego wyprofilowany kształt przypadnie do gustu chyba każdemu. Osoby lubiące wygodnie oprzeć dłoń na myszce poczują się jak w domu. Gracze pragnący uzyskać większą kontrolę poprzez cofnięcie dłoni i solidne chwycenie myszy za boki również powinni być zadowoleni, gdyż praca myszą w ten sposób jest równie wygodna i bezproblemowa. Mysz jest dosyć długa i wysoka, po lewej stronie znajduje się wnęka, w której doskonale mieści się kciuk. To, co czyni tę mysz wygodniejszą od konkurencji, to miejsce na 2 palce po prawej stronie. Mając kontakt z myszami Logitecha, miałem wrażenie, że na siłę lansowane jest ułożenie dłoni polegające na położeniu na stałe środkowego palca na scrollu. Tutaj coś takiego nie ma miejsca. Jednak, jeśli ktoś jest fanem takiego ułożenia dłoni, może to uczynić bez problemu. Ogólnie mysz jest bardzo wygodna, nawet po długiej pracy przy komputerze nasze dłonie nie odczują jakichkolwiek negatywnych efektów. Geniusowi zdecydowanie należy się pochwała, gdyż Ergo 520 będzie pasować praktycznie każdemu, niezależnie od dotychczasowych przyzwyczajeń. Jeśli chodzi o pierwowzór kształtu Ergo 520, na pewno zauważycie podobieństwo do myszy Logitech MX 1000. Co do ciężaru myszy - tutaj mam mieszane odczucia. Z jednej strony mamy do czynienia z myszą wzorowaną na Logitechu MX1000, ale promowaną jako mysz dla graczy. Ciężar myszy jest odpowiedni do jej gabarytów. Problemy mogą mieć jedynie fani niskiej czułości w grach. Gra tą myszą w takich warunkach może być trochę utrudniona, zarówno ze względu na rozmiar, jak i ciężar. Gracze używający średnich i wysokich czułości powinni być zadowoleni, bowiem ciężar powoduje, że łatwo jest zachować precyzję i kontrolę w takich warunkach. Ergo 520 posiada 8 przycisków. Dwa standardowe, trzeci w scrollu, standardowo pozwalający na wykorzystanie możliwości sterowników. Kolejne dwa znajdują się przed i za pokrętłem, natomiast ostatnie trzy umieszczone są ponad wnęką na kciuk, po lewej stronie. Wszystkie pracują w miarę bezproblemowo, jedyne zastrzeżenia mogą powstać w odniesieniu do trzech przycisków po lewej stronie, które lekko ruszają się na boki i nie sprawiają wrażenia zbyt solidnych. Główne przyciski pracują bezproblemowo i mimo, że nie prezentują takiego poziomu jak te znane z myszy Razera, to nie można mieć do nich większych zastrzeżeń. Używanie wszystkich przycisków nie wymaga siły, kliknięcia, mimo, że wyraźnie słyszalne, nie irytują i nie odbiegają od kanonu myszkowych dźwięków. Każdemu z ośmiu przycisków można przypisać dowolną funkcję. Dostępnych jest ich ponad 30, w tym wiele multimedialnych. I tu chciałbym podkreślić, że mysz doskonale nadaje się do kontroli multimediów! Już standardowe ustawienia umożliwiają nam kontrolę głośności bocznymi przyciskami i zmianę utworów przyciskami wokół scrolla. Jest to strzał w dziesiątkę i zdecydowanie przypadło mi do gustu takie rozwiązanie. Nic nie stoi jednak na przeszkodzie, aby funkcje dodatkowych przycisków dostosować do własnych potrzeb. A możliwości jest wiele, każdemu możemy przypisać tak różne zadanie, jak na przykład uruchamianie aplikacji, czy też kopiowanie i wklejanie. Możliwości jest naprawdę multum. Nie zabrakło oczywiście pokrętła, które od dawna stało się standardem w myszach. Jest ono całkiem niezłe, oczywiście możemy go używać jako przycisku. Dodatkowo wychyla się na boki, dzięki czemu możemy je skutecznie wykorzystać do przewijania zawartości w oknach programów oraz stron internetowych w przeglądarce. Jego działanie możemy dostosować do swoich upodobań w sterownikach. Jakość wykonania myszy nie pozostawia wiele do życzenia. Ergo 520 wykonany jest z miłego w dotyku plastiku, boki natomiast z miękkiego, gumopodobnego materiału, który zapewnia, że urządzenie nie wysunie się nam z ręki. Mysz sprawia wrażenie wytrzymałej i naprawdę ciężko znaleźć jakiekolwiek minusy w tej materii. Jedyna niedogodność to niezbyt duże i śliskie ślizgacze. Mysz posiada układ optyczny, dzięki któremu może pracować w rozdzielczościach 400, 800 i 1600 DPI. Między trybami możemy się poruszać dzięki przypisaniu tej funkcji jednemu z przycisków. Standardowo zajmuje się tym środkowy przycisk po lewej stronie myszki. Możemy również ustalić na stałe rozdzielczość myszy w sterownikach. Jakości optyki nie można wiele zarzucić, Mouse Rate Checker pokazuje niezmiennie 125Hz. Podczas grania nigdy nie zdarzyła mi się sytuacja, w której mysz odmówiła współpracy. Przeznaczony do grania Genius sprawuje się w tej dziedzinie całkiem nieźle. Nie gram już, co prawda, ale na potrzeby recenzji powróciłem na trochę do Enemy Territory. Kiedyś do grania służył mi Razer Copperhead, więc Genius Ergo 520 miał ciężkie zadanie przed sobą. I nie ma co czarować, Razer to niestety nie jest... Natomiast jest to całkiem niezła mysz! Kosztujący prawie 3x więcej Razer jest oczywiście o wiele lepszy, jednak nie są to różnice tak kolosalne, żeby źle ocenić Geniusa. Elektronika i kształt spełniają swoje zadanie, gra się naprawdę komfortowo. Każdy gracz amator powinien być zadowolony z możliwości, jakie zapewnia mu Ergo 520. Ergo 520 dociera do użytkownika w schludnym opakowaniu. W środku znajdziemy instrukcję obsługi w 16 językach, przejściówkę USB-PS2 oraz oczywiście samą mysz. Instrukcja jest dobrze przygotowana i nawet mniej zorientowani użytkownicy nie będą mieli problemów z podłączeniem myszy, instalacją oprogramowania, a także ustawieniem odpowiedniej rozdzielczości myszy. Brak w niej jednak opisu dosyć obszernych funkcji dostępnych dzięki sterownikom. Jest to oczywiście spory minus. Sterowniki i oprogramowanie jest bardzo podobne dla każdej myszy Geniusa, więc zostaną opisane tylko raz, po omówieniu wszystkich myszy. 1 2 3 4 5 następna › ostatnia » Tagi: genius, mysz komputerowa, myszka,Sarkazz