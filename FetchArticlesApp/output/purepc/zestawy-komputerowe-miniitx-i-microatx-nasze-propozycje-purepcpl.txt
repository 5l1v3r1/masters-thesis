Coraz więcej osób zaczyna składać niewielkie komputery, które poza gabarytami praktycznie niczym nie ustępują zestawom ATX, oferując równie wysoką wydajność zamkniętą jednak w zgrabnej obudowie. Galopująca miniaturyzacja pozwala już złożyć maszynę mini-ITX przygotowaną na najnowsze gry komputerowe, natomiast przejście na format micro-ATX nie wpływa negatywnie także na możliwości dalszej rozbudowy o kolejne napędy czy dłuższą kartę graficzną. Wychodząc naprzeciw tym oczekiwaniom postanowiliśmy wzbogacić nasze comiesięczne polecane zestawy komputerowe o cztery nowe pozycje - trzy mini-ITX oraz jedną mATX. Jest to pierwsza przymiarka do tematu niewielkich komputerów, więc wszelkie sugestie i uwagi są mile widziane. Wszystkie małe zestawy uwzględniają obudowę, naszym zdaniem reprezentującą dobry stosunek ceny do jakości wykonania oraz funkcjonalności, ale tradycyjnie nie narzucamy nikomu tego wyboru. Jednak przed ewentualną zamianą koniecznie poczytajcie specyfikację techniczną i forma internetowe, bo sprawy związane ze skrzynkami w przypadku mini-ITX bywają skomplikowane. Dotyczy to zwłaszcza wysokości coolera CPU oraz długości karty graficznej. Konfiguracje za 1000 i 2000 złotych zostały pozbawione HDD, dlatego w razie potrzeby taki nośnik trzeba dokupić. Zestaw mini-ITX za 1000 złotych Najtańsza propozycja bazuje na płycie głównej z chipsetem Intel H81 (mini-ITX) oraz procesorze Intel Pentium G3220, chłodzonym fabrycznym coolerem, który w tym przypadku w zupełności wystarczy. Całość doprawiliśmy 4GB pamięci RAM 1600 CL9 oraz dyskiem SSD 60 GB. Zrezygnowaliśmy natomiast z klasycznego twardziela, bowiem jest to maszyna głównie pod internet i filmy - magazyn na pliki trzeba zorganizować osobno. Obudowa to In-Win BL641 z zasilaczem TFX 300W, będącym zdecydowanie zbyt mocnym do takiego zestawu, ale niewiele jest podobnych skrzynek. JAKI ZESTAW KOMPUTEROWY ZA 1000 ZŁOTYCH (ITX) Zestaw mini-ITX za 1500 złotych Konfiguracja bazująca na rozwiązaniach AMD, czyli APU A10-7700K w komplecie z płytą główną Gigabyte GA-F2A88XN-WIFI w formacie mini-ITX. Ponieważ zintegrowany układ graficzny w APU lubi szybką pamięć, dorzuciliśmy 4GB RAM o taktowaniu 1866 MHz CL9. Ponownie zrezygnowaliśmy z klasycznego twardziela, bowiem jest to maszyna głównie pod internet, filmy i proste gry komputerowe, dlatego wstawiliśmy tylko 60 GB dysk SSD. W obudowie SilverStone SST-SG05BB umieściliśmy zasilacz FSP w formacie SFX o mocy 180W (12V) z certyfikatem 80Plus Bronze. JAKI ZESTAW KOMPUTEROWY ZA 1500 ZŁOTYCH (ITX) Zestaw mini-ITX za 2000 złotych Konfiguracja za około 2000 złotych pozwala nie tylko spokojnie pracować, oglądać filmy czy przeglądać zasoby internetu, ale poradzi sobie nawet w dość wymagających grach. Oczywiście mówimy tutaj o detalach średnich, ewentualnie przemieszanych z wysokimi, ale tandem Core i3-4360 oraz GeForce GTX 750 Ti potrafi zdziałać cuda. Ponownie zrezygnowaliśmy z HDD, zostawiając tylko 120 GB SSD, niemniej zapaleni gracze muszą pomyśleć o nośniku w rozmiarze przynajmniej 500 GB, jeśli 3-4 ulubione tytuły okażą się zbyt skromną ilością. W komplecie mamy także 4GB pamięci RAM 1600 CL9, płytę mini-ITX z chipsetem Intel B85, 350W zasilacz oraz funkcjonalną obudowę. JAKI ZESTAW KOMPUTEROWY ZA 2000 ZŁOTYCH (ITX) Zestaw mini-ITX za 3500 złotych Ten komputer dedykowany jest osobom o większych wymaganiach i zdecydowanie głębszej kieszeni, bowiem w obudowie Xigmatek Nebula upchnęliśmy czterordzeniowy procesor Intel Core i5 oraz kartę graficzną GeForce GTX 760 w wersji skróconej (w razie gdyby ktoś chciał zmienić skrzynkę na mniejszą). Oprócz SSD 128 GB wprowadziliśmy na stałe dysk HDD, dorzuciliśmy 8GB pamięci 1600 CL8, jak również osobny system chłodzenia procesora w postaci Raijintek Pallas. Warto wspomnieć, że płyta główna w formacie mini-ITX posiada wbudowany modem WiFi z obsługą standardu AC. Takiemu maluchowi gry raczej nie straszne. JAKI ZESTAW KOMPUTEROWY ZA 3500 ZŁOTYCH (ITX) Tagi: komputer, micro-atx, mini-itx, zestawy komputerowe,Sebastian Oktaba