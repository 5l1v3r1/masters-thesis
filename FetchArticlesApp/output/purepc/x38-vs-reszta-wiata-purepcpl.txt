W dotychczasowych artykułach dotyczących płyt głównych z podstawką LGA775 prezentowanych przez PurePC brakowało porównania z najnowszym chipsetem Intela X38. W dzisiejszym teście weźmie udział w sumie 5 płyt, gdzie oprócz X38 do boju dołączą kolejne płyty oparte o chipset P35, ich młodszy brat P31, a nawet leciwy już 680i nVidii! Zapraszamy do zapoznania się z nową publikacją na łamach PurePC.pl. Autor: ryba - Marcin Rywak Producenci mają już we krwi zapychanie rynku w krótkich odstępach czasu swoimi nowymi i „udoskonalonymi" produktami. Jakby miało być i tym razem? Intel w dość krótkim odstępie czasu od premiery P35/P31 wypuścił na rynek X38 (mało tego, niedługo pojawi się już X48). Poniżej zaprezentujemy to, czym tak naprawdę różni się „okrojony" P31 oraz nowszy X38, od tego, co już znamy – P35. Na początek przyjrzyjmy się P31. Według pomysłu producenta miał być to chipset stworzony dla low-endowych płyt za bardzo małe pieniądze. I tak jest, tylko gdzie są te cięcia? Jak widać, P31 w stosunku do P35 różni się jedynie brakiem obsługi procesorów Quad-core oraz pamięci DDR3. W sumie, kto chciałby kupić tak drogi procesor i pamięci do płyty za 200zł? Różnica polega na drugim chipsecie z pary. Mostek południowy w przypadku P31 to leciwy ICH7 współpracujący już z i945/i975X. P35 współpracuje z nowszym ICH9/DH/R, który jest oczywiście droższy ze względu na swoją świeżość. Reasumując, teoretycznie powinniśmy uzyskać taką samą wydajność na P31, co na P35. Oczywiście wszystko pozostaje w gestii producentów płyt i ich inżynierów od Biosu. Porównując P35 z X38, to już całkiem inna bajka. Pomińmy już kwestię współpracy z tym samym ICH/DH/R, bo tutaj możliwości są identyczne w obu przypadkach. Główną zmianą jest dołożenie obsługi nowego standardu PCI-e 2.0. Jego głównym zamierzeniem był wzrost przepustowości oraz zapewnienie większego poboru prądu przez kartę (aktualnie do 150W), przez co nowsze karty na razie nie będą wymagały podłączenia dodatkowego zasilania. Drugą ważną, jak nie najważniejszą z punktu widzenia Intela nowością, jest pełnowartościowa obsługa dwóch kart ATI w trybie CrossFire. Dlaczego pełnowartościowa? Do tej pory jedyny chipset, który wspierał tą technologię to i975X, lecz co ciekawe, jedynie w trybie 8x/8x. Nowsze chipsety, takie jak P965, P35 również umożliwiają połączenie kart w tandem, ale z ograniczeniem drugiego slotu do prędkości 4x, co miało swoje negatywne odzwierciedlenie w wydajności. X38 umożliwia pracę dwóch slotów PCI-e 16x z pełną prędkością w przypadku zastosowania dwóch kart! To tyle z różnic. Oczywiście można jeszcze dywagować nad gwałtownym wzrostem ceny w stosunku do P35, lecz Intel swój najnowszy produkt ocenia jako towar dla entuzjastów. Co oznacza, iż swoje kosztować musi, bo to towar z wyższej półki, tak zwany high-end. Po wprowadzeniu, czas na omówienie pięciu płyt głównych i porównania ich wydajności. Na sam koniec będziemy mogli się przekonać jaki postęp w wydajności zawdzięczamy producentom, bo pieniądze z naszej kieszeni na nowe rozwiązania wypływają prawdopodobnie dużo szybciej, niż powinny. 1 2 3 4 5 6 7 8 następna › ostatnia » Tagi: intel, intel x38, porównanie, płyty główne, x38,ryba