Samsung KNOX. Poradnik jak zadbać o bezpieczeństwo danych - SPIS TREŚCI 0 - Samsung KNOX: Mobilna platforma dla bezpieczeństwa danych 1 - Omówienie poszczególnych edycji Samsung KNOX 2 - Urządzenia wspierające Samsung KNOX 3 - Samsung KNOX od strony technicznej 4 - Instalacja i konfiguracja aplikacji My KNOX 5 - Pierwsze kroki z oprogramowaniem Samsung KNOX 6 - Tworzenie konta Samsung i instalacja aplikacji w obszarze KNOX 7 - Kilka słów na temat interfejsu WWW 8 - Opis kilku niedociągnięć Samsunga KNOX 9 - Podsumowanie - czy warto korzystać z Samsung KNOX? Bezpieczeństwo danych przechowywanych na urządzeniach mobilnych stoi obecne na bardzo niskim poziomie, a wszystko to za sprawą podejścia użytkowników do tego tematu. Smartfony i tablety nie są jeszcze postrzegane jako przenośne kontenery, które zawierają wszystkie nasze kontakty, rozmowy z bliskimi, automatyczne dane do logowania w wielu serwisach oraz zdjęcia i filmy. Biorąc do ręki pierwsze lepsze urządzenie mobilne zauważamy, że w momencie utraty lub kradzieży wszystkie wspomniane wcześniej prywatne dane mogą zostać wykorzystane m.in. do skompromitowania posiadacza smartfona lub tabletu, szantażu, manipulacji związanej z dostępem do Facebooka (tudzież poczty elektronicznej), a w skrajnych przypadkach - wyczyszczenia konta bankowego. Jak uchronić się przed wyciekiem tak ważnych informacji? Możemy przesiąść się na klasyczny telefon z klawiaturą... lub wykorzystywać smartfona tylko i wyłącznie do wykonywania połączeń. Kto jednak będzie ograniczał swoje mobilne możliwości z myślą o bezpieczeństwie? Z pomocą przychodzą nam gotowe rozwiązania pozwalające na skuteczną ochronę danych. Autorzy: Paweł Pieczyrak, Kamil Śmieszek, Arkadiusz Pracki Urządzenia mobilne przez wiele lat były praktycznie wolne od zagrożeń związanych ze złośliwym oprogramowaniem mogącym wyrządzić realne szkody. Cyberprzestępcy nie widzieli tak wielu możliwości, które pojawiły się dopiero po wprowadzeniu do sprzedaży pierwszych smartfonów - otwarte sklepy, jedynie częściowa weryfikacja aplikacji oraz problem piractwa rozpoczęły prawdziwą batalię o dane użytkowników. Żadna platforma mobilna nie jest wolna od szkodliwego kodu, ale to Android ze względu na swoją wielką popularność przoduje we wszelkich rankingach złośliwych aplikacji. Hakerom po prostu opłaca się tworzyć oprogramowanie, które ma za zadanie zdobyć jak największą ilość informacji znajdujących się w prywatnych katalogach użytkownika. Jak uchronić się przed zagrożeniami mogącymi m.in. wyczyścić nasze konto bankowe? Przede wszystkim należy zachować czujność, ale nie zawsze to wystarcza - w chwili obecnej wiele firm dostarcza gotowe rozwiązania zapewniające względne bezpieczeństwo naszych smartfonów i tabletów. Do tego grona w ubiegłym roku dołączył także Samsung wraz ze swoim oprogramowaniem KNOX. Samsung KNOX zadebiutował we wrześniu 2013 roku na berlińskich targach IFA. Pierwszym urządzeniem zgodnym z nową technologią był Galaxy Note 3, który ze względu na swoje biznesowe przeznaczenie stał się najlepszym kandydatem do wprowadzenia wspomnianego rozwiązania. Producent zdecydował się także na fabryczną instalację modułów KNOX w tablecie Samsung Galaxy Note 10.1 (2014) - następnie zaktualizowano wcześniejsze urządzenia z systemem operacyjnym Android do wersji 4.3 Jelly Bean, dzięki czemu popularne modele otrzymały Samsung KNOX bez konieczności wymiany smartfona lub tabletu na nowy. Dzisiaj mówimy już o pewnym standardzie stanowiącym nieodłączny element każdego nowego modelu ze średniej i wyższej półki. W międzyczasie powstało kilka wersji i aplikacji dostępowych pozwalających na maksymalne wykorzystanie możliwości oprogramowania na każdym szczeblu zaawansowania. Technologia podnosząca bezpieczeństwo podczas korzystania z urządzenia mobilnego to z założenia przystępne rozwiązanie zarówno dla osób prywatnych, jak i firm wyznających strategię BYOD (Bring Your Own Device) mającą na celu ograniczenie kosztów związanych z funkcjonowaniem infrastruktury informatycznej. Samsung KNOX na pewno kojarzy się wielu użytkownikom z rozwiązaniami typowymi dla biznesu - rzeczywiście wiele elementów jest nastawionych na klientów korporacyjnych, ale nie brakuje także podstawowych form ochrony danych przeznaczonych dla zwykłych posiadaczy smartfonów i tabletów. Samsung KNOX to przede wszystkim kilka dodatkowych warstw systemu operacyjnego Android umożliwiających skuteczną ochronę urządzenia przed niepowołanym dostępem i atakami ze strony cyberprzestępców. Rozwiązania sprzętowe i programowe blokują modyfikacje systemu Android bez podpisu cyfrowego, co pozwala na zredukowanie niebezpieczeństwa płynącego z uruchamiania złośliwych instrukcji startowych - ogranicza to jednocześnie możliwość modyfikacji smartfona lub tabletu, aczkolwiek znani programiści z pewnego forum w dalszym ciągu dostarczają własne obrazy. Po uruchomieniu urządzenia użytkownik dostaje do swojej dyspozycji bezpieczne środowisko TrustZone, które na bieżąco monitoruje jądro systemu i zapobiega jego modyfikacji. Samsung KNOX potrafi oczywiście wykrywać złośliwe oprogramowanie i izolować je w celu minimalizacji szkód. To tylko niektóre funkcje tego rozbudowanego rozwiązania od koreańskiego producenta - na kolejnych stronach postaramy się przybliżyć Wam wszystkie najważniejsze aspekty użytkowania technologii dostępnej dla wielu nowych modeli marki Samsung. 1 2 3 4 5 6 7 8 9 następna › ostatnia » Samsung KNOX. Poradnik jak zadbać o bezpieczeństwo danych - SPIS TREŚCI 0 - Samsung KNOX: Mobilna platforma dla bezpieczeństwa danych 1 - Omówienie poszczególnych edycji Samsung KNOX 2 - Urządzenia wspierające Samsung KNOX 3 - Samsung KNOX od strony technicznej 4 - Instalacja i konfiguracja aplikacji My KNOX 5 - Pierwsze kroki z oprogramowaniem Samsung KNOX 6 - Tworzenie konta Samsung i instalacja aplikacji w obszarze KNOX 7 - Kilka słów na temat interfejsu WWW 8 - Opis kilku niedociągnięć Samsunga KNOX 9 - Podsumowanie - czy warto korzystać z Samsung KNOX? Tagi: bezpieczeństwo, knox, my knox, poradnik, samsung, samsung knox, smartfony, tablety, test,Paweł Pieczyrak