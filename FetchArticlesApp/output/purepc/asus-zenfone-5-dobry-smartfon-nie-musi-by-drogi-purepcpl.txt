ASUS ZenFone 5. Dobry smartfon nie musi być drogi - SPIS TREŚCI 0 - ASUS ZenFone 5: Dobry średniak od znanego producenta 1 - ASUS ZenFone 5: Wykonanie / Wygląd zewnętrzny 2 - ASUS ZenFone 5: Wyświetlacz 3 - ASUS ZenFone 5: System i interfejs / Testy w grach 4 - Testy aparatu: Zdjęcia 5 - Testy kamery: Filmy 6 - Testy syntetyczne: Testy przeglądarkowe procesora 7 - Testy syntetyczne: Testy pamięci - AndroBench 8 - Testy syntetyczne: Testy wydajności - 3DMark / GFXBench 9 - Testy praktyczne: Kopiowanie pojedynczego pliku / Kopiowanie wielu zdjęć 10 - Wydajność baterii: Czas pracy / Odtwarzanie filmu / Ładowanie 11 - Podsumowanie - ASUS ZenFone 5 to opłacalny wybór w tej cenie Wybór smartfona to jedna z ważniejszych decyzji dla każdego fana elektronicznych gadżetów - następcy telefonów komórkowych towarzyszą nam dosłownie we wszystkich chwilach naszego życia i pomagają w kontaktach ze znajomymi, pracy, rozrywce i wielu innych codziennych czynnościach. Wchodząc do pierwszego lepszego sklepu z elektroniką zauważamy spory rozstrzał związany z kategoriami cenowymi smartfonów. Możemy nabyć urządzenie za 300, 500, 1000, 2000, a nawet 3000 złotych - czym różnią się te wszystkie modele, skoro ich wartość może wynosić kilkaset lub kilka tysięcy złotych? Na to pytanie szukają odpowiedzi wszystkie portale zajmujące się tematyką mobilną, bowiem czasami producenci smartfonów stosują niezbyt przyjemne praktyki mające na celu wyciągnięcie jak największej kwoty z portfela nieświadomego klienta. Testowane urządzenie od tajwańskiej firmy ASUS wydaje się przeciwieństwem tego trendu, jednak nie mówmy hop... Autor: Arkadiusz Pracki W naszym dziale mobilnym gościły ostatnio testy ciekawych tabletów od Samsunga i NVIDII, jednak po kilku miesiącach wróciliśmy do smartfonów i przyglądamy się nie tylko najwyższej półce (patrz: Galaxy Note 4). Tym razem do naszej redakcji dostarczono ciekawie zapowiadający się model ASUS ZenFone 5, który może być prawdziwym hitem sprzedaży w Polsce ze względu na swoją niewygórowaną cenę. O jakiej kwocie mówimy? Urządzenie na papierze zadebiutowało już w naszym kraju, ale w dalszym ciągu trudno znaleźć niektóre warianty różniące się między innymi zastosowanym procesorem i modułem łączności - zgodnie z oficjalnymi informacjami od polskiego przedstawicielstwa firmy ASUS, testowany smartfon będzie dostępny za około 700 złotych. Jak widać, mamy do czynienia z prawdziwą średnią półką dostępną niemal dla każdego fana gadżetów elektronicznych. Producent postanowił podzielić model ZenFone 5 - jak wcześniej wspomnieliśmy - na kilka wariantów przeznaczonych dla użytkowników potrzebujących albo mocniejszego procesora, albo łączności LTE. W naszym przypadku mieliśmy okazję przetestować wersję z jednostką Intela bez modułu łączności LTE, co automatycznie obniża cenę dostarczonego modelu - smartfon o oznaczeniu A500KL z Qualcommem MSM8926 ma być sprzedawany za 900 złotych. Zerknijmy na pełną specyfikację całej serii ASUS ZenFone: Testowany ASUS ZenFone 5 to typowy przedstawiciel platformy Clover Trail - otrzymujemy dwurdzeniowy i czterowątkowy procesor Intel Atom Z2560 o taktowaniu 1,6 GHz z układem graficznym PowerVR SGX 544MP. Wszystkie warianty tego modelu otrzymały 5-calowy wyświetlacz w technologii LCD IPS o rozdzielczości 1280 x 720 pikseli, natomiast do sklepów trafią wersje wyposażone w 8 lub 16 GB pamięci wewnętrznej. W informacjach prasowych była również mowa o modelu z Dual SIM, jednak takie rozwiązanie znajdziemy tylko przy procesorze Intel Atom Z2580 (2x 2,0 GHz). Dostarczone urządzenie posiada 2 GB pamięci operacyjnej oraz system operacyjny Android 4.3 Jelly Bean z zapowiedzianą aktualizacją do Androida 4.4.2 KitKat (podczas testów nie udało się pobrać oficjalnego oprogramowania z wyższym numerem). ASUS ZenFone 5 nie jest najnowszym smartfonem - jego pierwsza prezentacja odbyła się na targach CES 2014 na początku roku, aczkolwiek wariant z procesorem Intel Atom Z2560 zjawił się trochę później. Teraz po kilku miesiącach oczekiwania mamy nareszcie oficjalną dystrybucję bez chińskich pośredników, ale czy ASUS nie przespał najlepszego momentu na wprowadzenie swoich ZenFonów do Polski? Wydajny procesor Intel Atom, duży wyświetlacz, ciekawe oprogramowanie - ASUS ZenFone 5 zapowiada się całkiem nieźle. Realnymi konkurentami testowanego smartfona ASUS ZenFone 5 są między innymi używane modele z wyższej półki, a jeśli chodzi o fabrycznie nowy sprzęt to urządzenie musi zmierzyć się m.in. z produktami od znanych chińskich firm - za konstrukcją od ASUSa przemawia jednak wydajny (na papierze) procesor Intel Atom Z2560 lub Z2580, oficjalna dystrybucja w Polsce i wytrzymała konstrukcja... Przynajmniej na taką wygląda ;) Ciekawym dodatkiem do modelu ZenFone 5 może okazać się etui ASUS ZenFone 5 View Flip Cover z okrągłym wycięciem umożliwiającym szybkie sprawdzenie godziny, pogody, daty, uruchomienie latarki itp. - taki gadżet znalazł się w naszym testowym zestawie, więc wspomnimy także o możliwościach rozbudowy smartfona o dodatkowe elementy. Co nas martwi jeszcze przed rozpoczęciem prawdziwych oględzin? ASUS zdecydował się na zastosowanie niewymiennego akumulatora o pojemności zaledwie 2110 mAh. Jeśli dodamy do tego platformę Cover Trail, to wychodzi nam niezbyt atrakcyjne połączenie mogące skutkować krótkimi czasami pracy bez ładowania. Wszystko to wyjdzie w testach - najpierw zerknijmy na obudowę i inne elementy zewnętrzne mające bezpośredni kontakt z użytkownikiem. 1 2 3 4 5 6 7 8 9 … następna › ostatnia » ASUS ZenFone 5. Dobry smartfon nie musi być drogi - SPIS TREŚCI 0 - ASUS ZenFone 5: Dobry średniak od znanego producenta 1 - ASUS ZenFone 5: Wykonanie / Wygląd zewnętrzny 2 - ASUS ZenFone 5: Wyświetlacz 3 - ASUS ZenFone 5: System i interfejs / Testy w grach 4 - Testy aparatu: Zdjęcia 5 - Testy kamery: Filmy 6 - Testy syntetyczne: Testy przeglądarkowe procesora 7 - Testy syntetyczne: Testy pamięci - AndroBench 8 - Testy syntetyczne: Testy wydajności - 3DMark / GFXBench 9 - Testy praktyczne: Kopiowanie pojedynczego pliku / Kopiowanie wielu zdjęć 10 - Wydajność baterii: Czas pracy / Odtwarzanie filmu / Ładowanie 11 - Podsumowanie - ASUS ZenFone 5 to opłacalny wybór w tej cenie Tagi: asus, atom, intel, smartfon, test, zenfone, zenfone 5,Arkadiusz Pracki