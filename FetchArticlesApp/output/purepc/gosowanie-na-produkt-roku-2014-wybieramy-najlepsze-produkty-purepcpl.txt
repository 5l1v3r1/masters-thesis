Za niespełna trzy dni będziemy hucznie świętować nadejście 2015 nowego roku, jednak zanim otworzycie szampany i zmienicie kartki w kalendarzach, chcielibyśmy zaprosić Was do udziału w naszym tradycyjnym już plebiscycie. Mijające dwanaście miesięcy obfitowało w liczne premiery, zapowiedzi, wydarzenia, pozytywne zaskoczenia oraz przykre rozczarowania, które chcielibyśmy podsumować w głosowaniu na Produkt Roku 2014 według czytelników PurePC. Branża IT trzyma się znakomicie, perspektywy również są budujące, więc na naszym portalu w nadchodzącym czasie z pewnością nie zabraknie obszernych porównań, testów, recenzji i felietonów. Mijający 2014 był zdecydowanie dobrym rokiem dla PurePC, zarówno pod względem wzrostu oglądalności, jak i zmian organizacyjno-technicznych, dlatego po 2015 spodziewamy się jeszcze więcej! Tymczasem zapraszamy do głosowania na Produkt Roku 2014 i dzielenia się swoimi spostrzeżeniami odnośnie tego, co się działo. Wiele redakcji typuje produkty roku, jednak zazwyczaj taka akcja ma charakter wybitnie subiektywnej oceny i niekoniecznie znajduje odzwierciedlenie w opiniach czytelników. My ponownie postanowiliśmy podejść do sprawy bardziej otwarcie, bowiem nasze propozycje są wyłącznie punktem wyjścia, natomiast samo głosowanie oddajemy bezpośrednio w Wasze ręce. Oczywiście, przeprowadziliśmy już wstępną selekcję, ponieważ zasada wolnej amerykanki w kwestii dobierania produktów, poskutkowałaby zapewne setkami mniej lub bardziej ciekawych wpisów, niekoniecznie mających cokolwiek wspólnego z tematyką IT. Podczas przesiewu kierowaliśmy się dwiema zasadami - produkt musiał mieć rynkową premierę między grudniem 2013-2014 roku, jak również czymś się wyróżnić z tłumu sobie podobnych (pomijając nieco odrębną kategorię Gadżety). Oprócz murowanych hitów, wzięliśmy pod uwagę też pozycje słabiej ocenione lub kontrowersyjne, wszak redaktorskie spojrzenie na sprawę jest tylko jednym z wielu, dlatego istnieje możliwość zweryfikowania pewnych opinii. Jak wziąć udział w głosowaniu na Produkt Roku 2014? Tym razem przygotowaliśmy do tego zadania dedykowaną stronę, ale zasady są niezmienne i banalnie proste - plebiscyt podzieliliśmy na osiemnaście kategorii, pomiędzy którymi najłatwiej poruszać się korzystając z graficznego spisu treści widocznego poniżej. Każda podstrona zawiera kilkanaście pozycji, jakim towarzyszą zdjęcia produktów i ewentualnie linki kierujące do artykułu na łamach PurePC. Wystarczy zatem wejść do danej kategorii i skorzystać z ankiety. Koniec filozofii. Żeby wybrać swojego faworyta nie trzeba wysyłać maili, podpisywać pisemnych deklaracji, zakładać konta na Facebooku, ani nawet logować się w serwisie PurePC. Głosowanie ma charakter otwarty dla wszystkich, aczkolwiek można oddać tylko jeden głos na 24 godziny. Akcja Produkt Roku 2014 trwa od dnia dzisiejszego do 19 stycznia 2015 roku włącznie, natomiast wyniki zostaną ogłoszone w terminie 10 dni roboczych od zakończenia głosowania. Poniżej znajdziecie ikonki z kategoriami, których kliknięcie przeniesie Was prosto do strony głosowania. Tagi: głosowanie, podsumowanie, produkt roku, purepc, testy,Sebastian Oktaba