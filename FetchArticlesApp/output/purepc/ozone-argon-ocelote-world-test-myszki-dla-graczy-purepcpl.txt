Ozone Argon Ocelote World. Test myszki dla graczy - SPIS TREŚCI 1 - Testujemy myszkę dla graczy od Ozone Gaming 2 - Ozone Argon Ocelote World - Pierwsze wrażenia, wygląd zewnętrzny 3 - Ozone Argon Ocelote World - Oprogramowanie i testy 4 - Czy warto kupić myszkę Ozone Argon Ocelote World? Każdy szanujący się gracz powinien wyposażyć swój zestaw komputerowy w akcesoria przeznaczone specjalnie do grania - wskazują na to wszechobecne materiały reklamowe, które nakłaniają nas do zakupienia klawiatur, myszek oraz słuchawek dla graczy. Tak naprawdę, dzisiaj trudno jest znaleźć produkty bez dopisków sugerujących ogromne możliwości urządzenia. W przypadku peryferiów, firmy po prostu zaczęły nadużywać słowa "gracz", przez co klient chcący wybrać odpowiedni sprzęt nie widzi tak naprawdę żadnej podpowiedzi ze strony producentów. Już jakiś czas temu powstały marki oferujące tylko i wyłącznie produkty przeznaczone do grania - jedną z nich jest hiszpański Ozone Gaming. Całkiem niedawno testowaliśmy klawiaturę mechaniczną Strike Battle, która okazała się całkiem niezłą propozycją w swoim segmencie cenowym. Dzisiaj do naszego laboratorium zawitał kolejny produkt wspomnianej firmy, a jest nim myszka Argon Ocelote World. Czy kolejna propozycja dla graczy jest godna uwagi? Przekonajmy się. Autor: Arkadiusz Pracki Ozone Gaming to marka znana przede wszystkim w krajach zachodniej Europy - do tej pory polscy klienci mieli ograniczony dostęp do produktów wspomnianej firmy, zaś w sieci trudno było znaleźć recenzje i testy rodzimych portali. Od pewnego czasu Ozone Gaming rozszerza swój zasięg o kolejne rynki, dzięki czemu może stanąć do walki z innymi producentami sprzętu dla graczy. Portfolio zawiera klawiatury, zestawy słuchawkowe, podkładki, akcesoria oraz oczywiście myszki. Firma nawiązała współpracę ze znanymi drużynami esportowymi, jak również samymi zawodnikami występującymi na turniejach. Właśnie dzięki temu testowany dzisiaj produkt należy do serii Ocelote World, czyli jest sygnowany marką założoną przez Carlosa Rodrigueza. Dla wielu graczy będzie to miało spore znaczenie (nazwiska i pseudonimy przyciągają klientów), aczkolwiek od strony technicznej trudno oczekiwać nawet najmniejszej ingerencji zainteresowanego, w tym przypadku Ocelote'a. Ozone Argon Ocelote World to jedna z pięciu myszek dostępnych w ofercie Ozone Gaming - jest to przedstawiciel najwyższej serii, a więc można się po nim spodziewać najlepszych osiągów. Oczekiwania to jedno, a rzeczywistość może okazać się zgoła inna. Ozone Argon Ocelote World to myszka przeznaczona dla graczy, a więc producent chwali się technologiami i rozwiązaniami mającymi pomóc użytkownikowi w osiąganiu najlepszych wyników. Podstawą urządzenia jest legendarny czujnik laserowy ADNS-9800 produkcji Avago o maksymalnej rozdzielczości 8200 DPI. Od strony technicznej można jeszcze wspomnieć o 128 kilobajtach wbudowanej pamięci pozwalającej na przechowywanie pięciu konfiguracji i przenoszeniu ich pomiędzy komputerami. Ozone Gaming chwali się także zastosowaniem przełączników Omron pod głównymi klawiszami - ma to pozwolić na długotrwałą, bezawaryjną pracę nawet przy wielu tysiącach kliknięć. W odróżnieniu od standardowej wersji (Ozone Argon), testowany wariant sygnowany przez Ocelote'a nie posiada wielokolorowego podświetlenia LED. W zamian otrzymujemy wszechobecną pomarańcz, która jest oczywiście kojarzona z marką Ocelote World. Testowana mysz jest dosyć uniwersalną konstrukcją przeznaczoną dla użytkowników praworęcznych oraz leworęcznych. Dodatkowo, otrzymujemy możliwość regulowania wagi, co ma pomóc graczom w dostosowaniu produktu do różnych gatunków gier. Przejdźmy teraz do rozpakowania zestawu. 1 2 3 4 następna › ostatnia » Ozone Argon Ocelote World. Test myszki dla graczy - SPIS TREŚCI 1 - Testujemy myszkę dla graczy od Ozone Gaming 2 - Ozone Argon Ocelote World - Pierwsze wrażenia, wygląd zewnętrzny 3 - Ozone Argon Ocelote World - Oprogramowanie i testy 4 - Czy warto kupić myszkę Ozone Argon Ocelote World? Tagi: adns-9800, argon ocelote world, avago adns-9800, dla graczy, mysz, myszka, ozone gaming, test,Arkadiusz Pracki