Test Chieftec LF-02B - Tania obudowa dla graczy - SPIS TREŚCI 0 - Specyfikacja techniczna Chieftec LF-02B Black 1 - Chieftec LF-02B Black - Wygląd zewnętrzny #1 2 - Chieftec LF-02B Black - Wygląd zewnętrzny #2 3 - Chieftec LF-02B Black - Wnętrze #1 4 - Chieftec LF-02B Black - Wnętrze #2 5 - Platforma testowa i metodologia pomiarowa 6 - Chieftec LF-02B Black - Testy - Temperatury procesora 7 - Chieftec LF-02B Black - Testy - Temperatury karty graficznej 8 - Chieftec LF-02B Black - Testy - Temperatury mostka północnego 9 - Czy warto kupić Chieftec LF-02B Black? Czy jest na sali osoba która nigdy nie słyszała o kultowej marce Chieftec? Wspomniany producent sprzętu komputerowego założony w 1990 roku swoje lata świetności ma już raczej za sobą (o ile mówimy o zyskach ze sprzedaży), jednak spadek popularności w ostatnich latach nie oznacza zaprzestania kontynuacji niezłych konstrukcji zarówno na rynku zasilaczy, jak i obudów komputerowych. W ofercie tajwańskiej korporacji znajdziemy wiele serii skrzynek dla pecetów począwszy od wielkich surowych konstrukcji dla rozbudowanych konfiguracji, a skończywszy na "przyjemnych" obudowach przeznaczonych dla graczy. Dzisiaj zajmiemy się jednym z przedstawicieli rodziny Libra skierowanej do użytkowników zwracających szczególną uwagę na stosunek ceny do możliwości - modele takie jak LF-01B, LF-02B oraz LT-01B z uwagi na przeznaczenie dla graczy nie posiadają zbyt wielu zatok na dyski twarde, a w zamian tego umożliwiają zamontowanie dodatkowego wentylatora chłodzącego karty graficzne. Chieftec w swojej serii Libra postanowił zrezygnować z wielu zbędnych elementów, na które typowy użytkownik nie zwróciłby nawet uwagi. Dzisiaj na warsztat wzięliśmy jedną z obudów polecanych między innymi w naszych zestawach komputerowych, a mianowicie model Chieftec LF-02B będący tańszą alternatywą dla skrzynki oznaczonej symbolem LF-01B. Czy mamy do czynienia z dopracowanym produktem dostępnym w przystępnej cenie? Autor: Arkadiusz Pracki Chieftec uległ pokusie przeznaczenia swojej serii Libra dla graczy, jednak na pierwszy rzut oka wcale tego nie widać. W przypadku niektórych konstrukcji możemy mówić o niemal odpustowym wyglądzie ujawniającym chytre zamiary producenta - liczne świecidełka lub kolorowe ozdobniki wyglądające jak cyrk na kołach mają za zadanie zachęcić użytkownika do wyboru obudowy, która bardziej rzuca się w oczy. Coraz częściej jesteśmy świadkami sztucznego przypisywania danych produktów do graczy, jacy według producentów są podatni na krótko mówiąc tandetę. Na całe szczęście Chieftec pozostał przy swojej starej strategii oferowania stonowanych obudów komputerowych mogących zagościć zarówno w pokoju typowego gamera, jak również w gabinecie lub salonie. Tajwański producent tworzy nowoczesne konstrukcje, które w pewien sposób opierają się ogólnie panującym na rynku trendom - model LF-02B oferuje w schludnej formie wszystko czego potrzebuje typowy użytkownik. Zerknijmy zatem na specyfikację techniczną ujawniającą predyspozycję testowanego produktu. Specyfikacja Chieftec LF-02B Black: Wymiary: 445 x 484 x 200 mm (W x D x S) Waga całkowita: 5,8 kilograma Materiały: Stal SECC / Plastik ABS Obsługiwane formaty: mATX / ATX Maksymalna wysokość coolera CPU: 170 mm Maksymalna długość karty graficznej: 371 mm / 419 mm (bez mocowania na wentylator) Liczba slotów kart rozszerzeń: 7 Liczba zatok wewnętrznych 3.5 / 2.5 cala: 4 / 1 Liczba zatok zewnętrznych 5.25 cala: 2 Liczba zatok zewnętrznych 3.5 cala: 1 Wyjścia na przednim panelu: 2x Audio / 2x USB 2.0 / 1x USB 3.0 System chłodzenia Chieftec LF-02B Black: 2x 120 mm (Opcjonalnie / Front) 1x 120 mm (Fabrycznie / Tył) 1x 120 mm (Opcjonalnie / Dół) 2x 120 mm (Opcjonalnie / Bok) 1x 120 mm (Opcjonalnie / Mocowanie karty graficznej) Filtry przeciw kurzowi (Front) Obudowa Chieftec LF-02B kosztuje obecnie około 180 PLN, co plasuje ją gdzieś pomiędzy niskim a średnim segmentem rynku. W tej cenie nie znajdziemy co prawda wiele interesujących pozycji, bowiem większość skrzynek będzie oferowała absolutne minimum i nieco ponad to, jednak nie każdy pragnie wydawać 300 PLN lub więcej na obudowę komputerową, która nie ma tak naprawdę wielkiego znaczenia dla wydajności komputera - chyba że mówimy o topowych podzespołach potrafiących reagować na słaby system chłodzenia poprzez throttling. Testowany model LF-02B to tak naprawdę jedna z tańszych propozycji od tajwańskiego Chiefteca, więc nie możemy być zbyt surowi, aczkolwiek nie zamierzamy być pobłażliwi... Patrząc na specyfikację techniczną możemy od razu wyłapać kilka cech opisywanej skrzynki - Chieftec LF-02B nie lubi konfiguracji wyposażonych w wiele dysków twardych, natomiast instalacja długiej karty graficznej nie powinna sprawić żadnego problemu (szczególnie gdy weźmiemy pod uwagę specjalny system, o którym za chwilę). Chieftec LF-02B to typowa obudowa klasy midi tower przeznaczona dla wydajnych konfiguracji wyposażonych w długie karty graficzne oraz całkiem wysokie coolery procesora - montaż sensownego systemu chłodzenia cieczą jest bardzo utrudniony ze względu na brak jakichkolwiek otworów w górnym panelu skrzynki. Stonowana stylistyka produktu być może nie porwie entuzjastów agresywnych kształtów, jednak lekko zmodyfikowany panel przedni z minimalnym dodatkiem siatki może się podobać. Całość została pryśnięta na czarno, zaś jedynymi elementami odbiegającymi od normy są systemy mocowania napędów zewnętrznych i wewnętrznych oraz fabryczny wentylator - wszystko w kolorze czerwonym. Chieftec LF-02B nie zalicza się do gigantów zarówno pod względem wymiarów (445 x 484 x 200 mm), jak i wagi niemal piórkowej wynoszącej 5,8 kilograma. Na pierwszy rzut oka testowana obudowa wydaje się bardzo dobrą propozycją dla oszczędnego gracza oczekującego nowoczesnego wyglądu oraz typowych rozwiązań stosowanych w dzisiejszych skrzynkach. Pora na wyrzucenie specyfikacji technicznej przez okno i samodzielne oględziny dostarczonego produktu... 1 2 3 4 5 6 7 8 9 następna › ostatnia » Test Chieftec LF-02B - Tania obudowa dla graczy - SPIS TREŚCI 0 - Specyfikacja techniczna Chieftec LF-02B Black 1 - Chieftec LF-02B Black - Wygląd zewnętrzny #1 2 - Chieftec LF-02B Black - Wygląd zewnętrzny #2 3 - Chieftec LF-02B Black - Wnętrze #1 4 - Chieftec LF-02B Black - Wnętrze #2 5 - Platforma testowa i metodologia pomiarowa 6 - Chieftec LF-02B Black - Testy - Temperatury procesora 7 - Chieftec LF-02B Black - Testy - Temperatury karty graficznej 8 - Chieftec LF-02B Black - Testy - Temperatury mostka północnego 9 - Czy warto kupić Chieftec LF-02B Black? Tagi: atx, chieftec, lf-02b, midi-tower, obudowa, test,Arkadiusz Pracki