SilentiumPC Gladius M20. Test taniej obudowy komputerowej - SPIS TREŚCI 1 - Specyfikacja techniczna SilentiumPC Gladius M20 2 - SilentiumPC Gladius M20 - Wygląd zewnętrzny #1 3 - SilentiumPC Gladius M20 - Wygląd zewnętrzny #2 4 - SilentiumPC Gladius M20 - Wnętrze #1 5 - SilentiumPC Gladius M20 - Wnętrze #2 6 - Platforma testowa i metodologia pomiarowa 7 - SilentiumPC Gladius M20 - Testy - Temperatury procesora 8 - SilentiumPC Gladius M20 - Testy - Temperatury karty graficznej 9 - SilentiumPC Gladius M20 - Testy - Temperatury mostka północnego 10 - Czy warto kupić SilentiumPC Gladius M20? SilentiumPC rozpoczęło swoją przygodę na rynku obudów komputerowych już jakiś czas temu - przez kilka lat udało się rozwinąć portfolio do całkiem niezłego rozmiaru, dzięki czemu klienci poszukujący produktu z logiem polskiej marki mają do wyboru wiele modeli z różnych segmentów. Przez kilka ostatnich miesięcy firma rozwijała głównie swoją ofertę skrzynek dla konfiguracji micro-ATX oraz Mini-ITX, ale nie brakuje nowości także w innych segmentach. Nie ma wątpliwości, że SPC jeszcze przez dłuższy czas nie będzie kojarzony z high-endem, jednak głównym celem importera w dalszym ciągu jest oferowanie opłacalnych produktów. Zazwyczaj nie wyróżniają się one innowacyjnymi elementami, ale nie o to w tym wszystkim chodzi - klient wybierający obudowę SilentiumPC (szczególnie z niższej półki) jest świadomy tego, że po prostu nie przepłaca. Tak było do tej pory, a jak jest teraz? Jeden z nowszych modeli o nazwie Gladius M20 Pure Black trafił do naszej redakcji, dzięki czemu będziemy mogli ocenić, czy budżetowe produkty SPC dostępne w atrakcyjnych cenach są w dalszym ciągu warte uwagi. Zapraszamy na najnowszy test! Autor: Arkadiusz Pracki Ostatnim produktem SilentiumPC testowanym na naszym portalu była obudowa Alea M50, która została stworzona z myślą o konfiguracjach micro-ATX oraz Mini-ITX. Nie ulega wątpliwości, że najwięcej klientów wciąż decyduje się na zakup komputera z płytą główną ATX, więc SPC nie może odpuszczać także innych segmentów. Na początku maja zadebiutowała nowa obudowa SilentiumPC M20 Pure Black przeznaczona dla standardowych zestawów komputerowych - importer nie ukrywa, że jest to konstrukcja budżetowa o wysokim stopniu opłacalności, ale jednocześnie nieco ograniczonych możliwościach. Wbrew pozorom, budżetowce polskiej firmy nie zawsze wyglądają źle i wcale nie muszą ujawniać swojej wartości już przy pierwszych oględzinach, co powinno cieszyć klientów z ograniczonym budżetem przeznaczonym na zakup komputera. Jednocześnie osoby ceniące design produktów oferowanych przez SilentiumPC nie powinny być zawiedzione. Czy mamy zatem do czynienia z nowym królem najniższej półki? Gladius M20 nie jest najtańszą obudową SPC, ale musimy brać pod uwagę obsługiwane standardy - najnowsze Brutusy z serii S20 i S30 pomieszczą płyty główne micro-ATX, a więc nie stoją na równi z nowym Gladiusem obsługującym ATX. SilentiumPC wyceniło swój produkt na około 130 złotych, a obecne oferty sklepowe oferują skrzynkę za kilka złotych mniej - mamy więc do czynienia z obudową budżetową, która podobnie jak starsze Brutusy zawalczy o klientów chcących wydać jak najmniej na zestaw komputerowy ATX. Następny model ATX to już wydatek rzędu około 160 złotych (Brutus M25), także Gladius M20 na swojej półce cenowej nie posiada wewnętrznej konkurencji. Przy ocenianiu tak taniej obudowy nie można kierować się wewnętrznymi zamiłowaniami do produktów z wyższych półek, ani porównywać elementów budżetowej konstrukcji do droższych produktów. Przez cały czas musimy pamiętać, że za Gladiusa M20 zapłacimy około 120 złotych, co jest naprawdę niską kwotą za obudowę typu midi-tower z obsługą ATX. No dobrze, a co z resztą specyfikacji technicznej? Czy konstrukcja SilentiumPC potrafi obronić się przed atakami niezadowolonych użytkowników? Polski importer nie rezygnuje ze stosowania niektórych standardów nawet w najtańszych produktach - mały budżet wbrew pozorom nie oznacza automatycznie małych możliwości, a już na pewno zastosowane elementy w modelu Gladius M20 wystarczą dla przeciętnego użytkownika peceta. Zresztą, zobaczcie sami: Specyfikacja SilentiumPC Gladius M20: Wymiary: 440 x 465 x 197 mm (W x D x S) Waga całkowita: 4,3 kilograma Materiały: Stal SECC / Plastik ABS Obsługiwane formaty: ATX / micro-ATX Maksymalna wysokość coolera CPU: 158 mm Maksymalna długość karty graficznej: 400 mm Liczba slotów kart rozszerzeń: 7 Liczba zatok wewnętrznych 3.5 / 2.5 cala: 4 / 2 Liczba zatok zewnętrznych 5.25 cala: 1 Liczba zatok zewnętrznych 3.5 cala: 1 Wyjścia na przednim panelu: 1x USB 3.0 / 2x USB 2.0 / 2x Audio Dodatkowe miejsce na drobiazgi System chłodzenia SilentiumPC Gladius M20: 2x 120 mm (1x 120 mm Fabrycznie / Front) 1x 120 mm (1x 120 mm Fabrycznie / Tył) Filtry przeciw kurzowi (Front / Zasilacz) Specyfikacja techniczna potwierdza, że mamy do czynienia z produktem budżetowym, aczkolwiek potencjalny klient nie ma się czego obawiać - SilentiumPC Gladius M20 nie jest stworzony z myślą o high-endowych zestawach, a więc został skrojony pod potrzeby użytkownika planującego zakup słabszego peceta. Teoretycznie słabszego, bowiem nie ma większych przeciwwskazań do montażu relatywnie mocnych procesorów i wydajnych kart graficznych. Pierwsze problemy mogą wystąpić podczas montażu systemu chłodzenia CPU, gdyż musimy pamiętać o maksymalnej wysokości wynoszącej 158 milimetrów. W przypadku kart graficznych trudno będzie zbliżyć się do 40 centymetrów, więc tutaj nie będzie żadnych problemów. Absolutnie wystarczająca jest ilość zatok na dyski twarde HDD i SSD - cztery "talerzowce" i dwa nośniki półprzewodnikowe to naprawdę spory magazyn danych, który możemy zainstalować w testowanej obudowie. Producent nie zapomniał o klientach chcących zamontować napęd optyczny lub stację dyskietek... Nawet w segmencie budżetowym znajdzie się miejsce dla portu USB 3.0, aczkolwiek jest to już pewien standard. Potencjalnego klienta mającego mały budżet może ucieszyć fakt zainstalowania dwóch fabrycznych wentylatorów 120 mm, które wdmuchują i wyciągają powietrze ze skrzynki. Dla standardowych konfiguracji nie ma potrzeby rozbudowy systemu chłodzenia o kolejne 120-milimetrowe "śmigło" na froncie. Na deser otrzymujemy filtry przeciwkurzowe dla frontu i zasilacza. Przejdźmy teraz do oględzin obudowy. 1 2 3 4 5 6 7 8 9 następna › ostatnia » SilentiumPC Gladius M20. Test taniej obudowy komputerowej - SPIS TREŚCI 1 - Specyfikacja techniczna SilentiumPC Gladius M20 2 - SilentiumPC Gladius M20 - Wygląd zewnętrzny #1 3 - SilentiumPC Gladius M20 - Wygląd zewnętrzny #2 4 - SilentiumPC Gladius M20 - Wnętrze #1 5 - SilentiumPC Gladius M20 - Wnętrze #2 6 - Platforma testowa i metodologia pomiarowa 7 - SilentiumPC Gladius M20 - Testy - Temperatury procesora 8 - SilentiumPC Gladius M20 - Testy - Temperatury karty graficznej 9 - SilentiumPC Gladius M20 - Testy - Temperatury mostka północnego 10 - Czy warto kupić SilentiumPC Gladius M20? Tagi: atx, gladius m20, midi-tower, obudowa, recenzja, silentiumpc, silentiumpc gladius m20, test,Arkadiusz Pracki