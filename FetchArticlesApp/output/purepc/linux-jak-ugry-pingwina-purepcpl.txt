Zapewne znakomita większość czytelników PurePC słyszała kiedyś, bądź nawet miała styczność z systemem operacyjnym Linux. Ten w pełni darmowy system operacyjny, chociaż obecny na rynku od naprawdę wielu lat, dopiero niedawno zaczął gwałtownie zyskiwać na popularności. Za sprawą zaangażowania takich firm, jak Canonical (odpowiedzialny za dystrybucję Ubuntu) czy Novell (SUSE) system Linux stał się bardziej przyjazny użytkownikom i jest obecnie rosnącą w siłę konkurencją dla Windowsa. Zanim jednak zabierzemy się za instalację, warto poznać bliżej samą historię i cechy charakterystyczne tego systemu. Zapraszamy zatem do publikacji na temat systemu, który od długiego czasu walczy z monopolem firmy z Redmond. Kto wie, może kiedyś stanie się prawdziwą drugą siłą na arenie? Autor: Robert Multan Na początku lat ‘60 w laboratoriach amerykańskiego koncernu AT&T, przy współpracy z Massachusetts Institute of Technology (MIT), powstawał Multisc —system stworzony do wykonywania skomplikowanych obliczeń. Chociaż projekt przerwano pod koniec lat ‘60, pracujący nad nim programiści Ken Thompson i Denis Ritchie (twórca języka C) nadal rozwijali kod, czego efektem było stworzenie w 1969 roku systemu operacyjnego UNIX (Uniplexed Information and Computing System). Panowie Ken Thompson i Dennis Ritchie W 1973 roku UNIX zostaje przepisany do języka C, a po przedstawieniu go szerszej publiczności na sympozjum ACM w 1974 roku zaczyna błyskawicznie zyskiwać na popularności. Zachęcony sukcesem koncern AT&T udostępnia system nieodpłatnie między innymi Uniwersytetowi Kalifornijskiemu w Berkeley. Richard Stallman - twórca idei wolnego oprogramowania W 1983 roku Richard Stallman rozpoczął projekt GNU mający na celu stworzenie darmowego systemu operacyjnego, który będzie zgodny z Uniksem. Częścią pracy było również stworzenie licencji GNU General Public License (GNU/GPL**), będącej podwaliną idei wolnego oprogramowania. Na początku lat ‘90 gotowe były już prawie wszystkie elementy niezbędne do stworzenia w pełni funkcjonalnego systemu operacyjnego. Brakowało jedynie darmowego i nieobciążonego umowami licencyjnymi jądra systemu. A to właśnie Linus Torvalds, twórca jądra Linux 25. sierpnia 1991 fiński programista Linus Torvalds poinformował użytkowników grupy dyskusyjnej comp.os.minix o stworzonym przez siebie („tylko jako hobby”) darmowym systemie operacyjnym dla komputerów wyposażonych w procesory Intel 80386. Kod uwzględniał tylko podstawowe funkcje i sam autor zaznaczył, że najprawdopodobniej nigdy nie będzie w stanie obsługiwać dysków twardych w standardzie innym niż AT. System posiadał własne, monolityczne jądro doskonale pasujące do idei GNU. Początkowo nosiło ono nazwę Freax (połączenie słów „freak”, „free” oraz litery „x”). Linus rozważał również nazwę „Linux”, jednak uznał ją za zbyt egoistyczną. Podczas prac nad systemem kod źródłowy był przechowywany na serwerach Technicznego Uniwersytetu Helsińskiego (HUT). Ari Lemmake, współpracownik Linusa odpowiedzialny za administrację serwerami uniwersyteckimi, uznał nazwę „Freax” za nieodpowiednią i używał nazwy „Linux” bez uprzedniej konsultacji z Torvaldsem. W końcu do nazwy przekonał się również sam twórca systemu. Przełomowym momentem w historii Linuksa było udostępnienie źródeł jądra systemu na licencji GNU/GPL pod koniec 1992 roku, dzięki czemu każdy mógł mieć swój wkład w jego rozwój. Torvalds określił ten krok jako „najlepszą rzecz, jaką kiedykolwiek zrobił”. Pełne otwarcie kodu źródłowego oraz charakter prac nad systemem stały się bodźcem do stworzenia różnych wersji systemu (tzw. dystrybucji), różniących się nieznacznie jądrem i doborem oprogramowania. I tak 17. lipca 1993 roku Patrick Volkerding stworzył dystrybucję Slackware – najstarszą z obecnie rozwijanych dystrybucji Linuksa. Nieco ponad miesiąc później światło dzienne ujrzał stworzony przez Iana Murdocka Debian – jedna z najpopularniejszych obecnie dystrybucji, tworzona głównie z myślą o serwerach. Należy w tym miejscu zaznaczyć, że początkowo nazwa „Linux” odnosiła się jedynie do jądra systemu, stworzonego przez Linusa. Jednak z uwagi na fakt, że było ono często wykorzystywane w połączeniu z oprogramowaniem będącym częścią projektu GNU, nazwa „Linux” przyjęła się jako określenie całego systemu operacyjnego bazującego na jądrze autorstwa Torvaldsa. Obecnie jedynie twórcy Debiana upierają się przy nazwie „GNU/Linux” dla systemu, a „Linux” dla jądra. 1 2 3 4 następna › ostatnia » Tagi: linux, pingwin, system operacyjny, systemy operacyjne,Rafał Romański