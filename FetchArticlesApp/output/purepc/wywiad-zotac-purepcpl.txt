Firma ZOTAC, nie jest jeszcze rozpoznawana tak mocno jak ASUS czy Gigabyte lecz znajduje coraz to nowych wiernych użytkowników. Wiele redakcji ostatnimi czasy dużo pisało o produktach tej marki, wręczało nagrody i wyróżnienia za serię kart AMP! Postanowiliśmy porozmawiać z przedstawicielem firmy ZOTAC by dowiedzieć się jakie są plany rozwoju na rynku Polskim, jakich nowych produktów możemy się spodziewać oraz skąd pomysł na taką nazwę marki. Zapraszam do kolejnego wywiadu PurePC.pl Wywiad został przeprowadzony z Panem Marcinem Łokajem, PR Manager Eastern Europe ZOTAC. Wywiad przeprowadził Rafał Romański, Redaktor Naczelny PurePC.pl (Na zdjęciu: Marcin Łokaj - PR Manager ZOTAC) PurePC: Kiedy powstała marka ZOTAC? ZOTAC: Wszystko zaczęło się w ostatnim kwartale 2006 roku. Mimo dość ostrej rywalizacji na rynku rozwiązań graficznych start nowej marki nie był aż tak trudny. Dzięki potencjałowi, doświadczeniu oraz wsparciu ze strony grupy PC Partner LTD (m.in. producent kart graficznych dla firmy Sapphire), której częścią jest ZOTAC, mogliśmy zaoferować produkty o najwyższej jakości a przy tym i atrakcyjnej cenie. Zarówno w początkowym okresie, jak i obecnie, bardzo ważna była, i jest, bliska współpraca z koncernem NVIDIA. Tak więc pierwsze produkty z logiem ZOTAC, bazujące na procesorach graficznych z rodziny GeForce, trafiły do sprzedaży w 2007 roku. Na polskim rynku karty graficzne marki ZOTAC zadebiutowały w maju 2007 r. i z czystym sumieniem mogę powiedzieć, że od tego czasu popularność naszych produktów systematycznie rośnie. Nie bez znaczenia są tutaj liczne nagrody oraz wyróżnienia przyznawane przez opiniotwórcze magazyny komputerowe i internetowe serwisy branżowe. PurePC: Jakich nowości możemy się spodziewać w sprzedaży po targach CeBIT? ZOTAC: Jeszcze w trakcie targów CeBIT dziennikarze, w tym liczna ekipa PurePC, mieli możliwość bliższego kontaktu z nowościami firmy ZOTAC, których premiera przewidziana jest dopiero na drugą połowę tego miesiąca. Zaczynając chronologicznie, pierwszym debiutem pocebitowym jest karta graficzna ZOTAC GeForce 9800 GX2, która ponownie „osadza” na tronie króla wydajności GPU firmy NVIDIA. Wraz ze wspomnianą kartą graficzną do sprzedaży trafią także płyty główne ZOTAC nForce 790i SLI Supreme, ze wsparciem dla technologii Quad SLI (2xZOTAC GeForce 9800 GX2). Rozwiązania takie skierowane będą do prawdziwych entuzjastów, dla których najważniejsza jest najwyższa wydajność i stabilność pracy. Pod koniec miesiąca, jeśli nic się nie zmieni, powinny pojawić się w sprzedaży także kolejne karty graficzne bazujące na układach NVIDIA GeForce 9. Niestety, ze względu na narzucone przez firmę NVIDIA embargo informacyjne (NDA), na ten temat nie mogę powiedzieć nic więcej. PurePC: Karty graficzne to jedyna oferta ZOTAC? ZOTAC: Odpowiedź na to pytanie częściowo już się pojawiła. Od niedawna ZOTAC oferuje również płyty główne przeznaczone zarówno dla procesorów firmy AMD jak i Intel. Wszystkie nasze modele wykorzystują chipsety firmy NVIDIA. Poczynając od najtańszych modeli ze zintegrowaną grafiką (nForce 610/GeForce 7050), a na produktach z najwyższej półki kończąc (wspomniany wcześniej nForce 790i SLI). 1 2 następna › ostatnia » Tagi: wywiad, zotac,Rafał Romański