Microsoft Lumia 540 i 640. Test tanich smartfonów z Windowsem - SPIS TREŚCI 1 - Microsoft Lumia 540 i 640: Windows Phone nadal walczy 2 - Microsoft Lumia 540 i 640: Wykonanie / Wygląd zewnętrzny 3 - Microsoft Lumia 540 i 640: Wyświetlacz 4 - Microsoft Lumia 540 i 640: System i interfejs / Testy w grach 5 - Testy aparatu: Zdjęcia 6 - Testy kamery: Filmy 7 - Testy syntetyczne: Testy przeglądarkowe procesora 8 - Testy syntetyczne: Testy wydajności - GFXBench 9 - Testy praktyczne: Kopiowanie pojedynczego pliku / Kopiowanie wielu zdjęć 10 - Wydajność baterii: Czas pracy / Odtwarzanie filmu / Ładowanie 11 - Podsumowanie - Microsoft Lumia 540 i 640 to mocni gracze na najniższej półce Na naszym portalu testowaliśmy do tej pory urządzenia mobilne należące do ekosystemu Androida - Microsoft wraz ze swoimi Lumiami oraz inne firmy korzystające z alternatywnego oprogramowania pojawiały się zdecydowanie rzadziej. Niektórym na pewno ciśnie się na usta pytanie... dlaczego? Odpowiedź jest bardzo prosta. Google wraz ze swoim mobilnym systemem operacyjnym zagarnia obecnie największą część tortu, czyli rynku urządzeń przenośnych, a więc jest najczęściej wybieraną platformą niezależnie od regionu. Nie ulega jednak wątpliwości, że warto również obserwować pozostałych graczy walczących o każdy procent - jedną z korporacji walczących nieprzerwanie o swoją pozycję w segmencie mobilnym jest Microsoft. Platformy Windows Mobile, a później Windows Phone nie odniosły wielkiego sukcesu i nic nie wskazuje na to, aby konkurencja była zagrożona, aczkolwiek użytkownicy Lumii bardzo często chwalą swoje urządzenia i nie rozumieją tak niskiego udziału firmy z Redmond. Dzisiaj przyjrzymy się dwóm budżetowcom, które walczą o portfele klientów przede wszystkim w naszym regionie. To właśnie na najniższej półce cenowej Lumie mają rozprawiać się z lagującą konkurencją. Przed Wami test smartfonów Microsoft Lumia 540 oraz Lumia 640. Autor: Arkadiusz Pracki Microsoft nigdy nie mógł cieszyć się z wyników platformy Windows Phone, a po przejęciu Nokii sytuacja wcale nie uległa znaczącej zmianie - wiele źródeł twierdzi, że firma z Redmond wzięła na siebie balast mogący całkowicie zatopić jakiekolwiek mobilne aspiracje. Producent nie pokłada prawdopodobnie zbyt wielkich nadziei w nadchodzącym systemie operacyjnym Windows 10, chociaż oficjalnie sprawa wygląda oczywiście zupełnie inaczej. Dobrą informacją jest możliwość aktualizacji każdego smartfona posiadającego obecnie system Windows Phone 8.1 do dziesiątki. Jak się zapewne domyślacie, testowane dzisiaj urządzenia zostaną zaktualizowane przez Microsoft do najnowszego systemu, jednakże korporacja w dalszym ciągu nie ujawniła konkretnego terminu premiery. Do tego czasu będziemy musieli "męczyć się" z mobilnym systemem 8.1, który może nie spodobać się każdemu klientowi, a już na pewno nie przypadnie tak szybko (o ile w ogóle) do gustu posiadaczom smartfonów z Androidem lub iOS. Tak czy siak, nie wszyscy potrzebują rozbudowanych możliwości oprogramowania od Google lub ponadczasowego stylu systemu od Apple'a - niektórzy chcą po prostu kupić taniego smartfona w celu prowadzenia rozmów telefonicznych, wysyłania wiadomości tekstowych i korzystania z mediów społecznościowych, tudzież skrzynki pocztowej lub stron internetowych. Do pewnego momentu Windows Phone 8.1 nie sprawia większych problemów nawet dla bardziej wymagających, aczkolwiek przesiadka na platformę Microsoftu nie zawsze będzie przebiegała bezboleśnie. Powiem szczerze, że nigdy nie posiadałem przez dłuższy czas smartfona (lub phabletu) opartego na Windowsie - co prawda, kusiły mnie ówczesne urządzenia posiadające iście desktopowy interfejs z rysikiem, ale nigdy nie zostałem porwany przez podejście Microsoftu do rynku mobilnego. Sam jestem ciekaw, jak firma z Redmond podchodzi do segmentu budżetowego w 2015 roku. Oto krótkie porównanie specyfikacji technicznych dla smartfonów Lumia 540 oraz 640: Obydwa testowane smartfony Lumia 540 oraz Lumia 640 należą do segmentu budżetowego, a różnica w cenie to zaledwie (lub aż) 50 złotych. Wielu klientów nie będzie widziało problemu w dołożeniu dodatkowych kilkudziesięciu złotych w celu zakupienia, jak się wydaje, lepszego modelu z wyższym numerkiem, ale dla niektórych będzie to bariera nie do przekroczenia. Jeżeli planujemy zakup smartfona w cenie około 550 złotych, to zazwyczaj liczymy każdą złotówkę i wybieramy najbardziej opłacalny model. Różnice w specyfikacjach technicznych urządzeń Lumia 540 i 640 mogą wydawać się nieco dziwne, ale w przypadku platformy Windows Phone wiele rzeczy najzwyczajniej w świecie zadziwia klienta przeglądającego oferty sklepowe. Obydwie testowane Lumie zostały wyposażone w 5-calowy wyświetlacz LCD IPS o rozdzielczości 1280 x 720 pikseli oraz zagęszczeniu wynoszącym 294 PPI. Pierwsze różnice pojawiają się w przypadku zastosowanej jednostki SoC - Lumia 540 została oparta na procesorze Qualcomm Snapdragon 200 (4x 1,2 GHz) z układem graficznym Adreno 302, natomiast Lumia 640 korzysta z układu Qualcomm Snapdragon 400 (4x 1,2 GHz) posiadającego GPU Adreno 305. Smartfony posiadają tyle samo pamięci operacyjnej RAM (1 GB) oraz pamięci wbudowanej 8 GB (dla użytkownika jest to realnie około... 3,2 GB) - na szczęście, można ją rozszerzyć przy pomocy karty microSD. Bardzo ciekawie prezentują się natomiast zastosowane aparaty - Lumia 540 zapisze zdjęcia w rozdzielczościach 8 oraz 5 megapikseli, ale filmy nagra tylko w jakości 480p. Dla odmiany, Lumia 640 wykona ujęcia w rozmiarze 8 oraz 1 megapiksela, ale zarejestruje obraz w jakości 1080p. Wybierając konkretny model musimy więc zdecydować się albo na lepsze selfie, albo na lepsze filmy. Całość dopełniają całkiem podobne akumulatory o pojemności 2200 mAh oraz 2500 mAh (warto pamiętać o różnicach w jednostkach SoC). Microsoft przy pomocy Lumii 540 oraz 640 walczy o udziały na niższej półce. Czy Windows Phone potrafi obronić się przed budżetowcami z Androidem? Tańsza i nowsza Lumia 540 została wyceniona na 550 złotych, natomiast Lumia 640 to wydatek rzędu 600 złotych. Warto wspomnieć, że testujemy modele posiadające dwa sloty na karty pamięci SIM, a więc są to warianty bez wsparcia dla LTE - tylko Lumia 640 występuje w wersji z szybkim modemem łączności bezprzewodowej. Obydwa smartfony są dostępne w sklepach w czterech kolorach obudowy: niebieskim, pomarańczowym, czarnym oraz białym. Testowane urządzenia muszą odeprzeć ataki konkurencji w postaci telefonów z Androidem pochodzącymi zarówno od znanych producentów, jak i typowo chińskich marek. Na nieszczęście dla Microsoftu, te drugie stają się coraz popularniejsze i bardziej dostępne, dzięki czemu klienci mogą relatywnie niskim kosztem nabyć smartfona z mocną specyfikacją techniczną, zmodyfikowanym systemem operacyjnym (podsłuchami dla chińskiego rządu?) oraz ciekawym wyglądem. Już na początku musimy odpowiedzieć sobie na pytanie, czy założenia ekosystemu Microsoftu nam odpowiadają. Musimy liczyć się z ograniczonym dostępem do niektórych aplikacji (wybrani deweloperzy mówiąc brzydko olewają mało dochodowe platformy), specyficznym interfejsem oraz brakiem wielu dodatków od niezależnych moderów. Z drugiej strony, możemy cieszyć się z płynniejszego interfejsu niż w przypadku budżetowych modeli z Androidem, sprawnie działających aplikacji (jest to temat rzeka) oraz... oryginalnego wyglądu. Doprawdy? Przecież wszystkie Lumie wyglądają tak samo ;] No cóż, gusta bywają różne i naprawdę nie mamy czasu rozprawiać się z tym zagadnieniem tu i teraz. Przechodzimy do opisu wyglądu zewnętrznego obydwu testowanych urządzeń. 1 2 3 4 5 6 7 8 9 … następna › ostatnia » Microsoft Lumia 540 i 640. Test tanich smartfonów z Windowsem - SPIS TREŚCI 1 - Microsoft Lumia 540 i 640: Windows Phone nadal walczy 2 - Microsoft Lumia 540 i 640: Wykonanie / Wygląd zewnętrzny 3 - Microsoft Lumia 540 i 640: Wyświetlacz 4 - Microsoft Lumia 540 i 640: System i interfejs / Testy w grach 5 - Testy aparatu: Zdjęcia 6 - Testy kamery: Filmy 7 - Testy syntetyczne: Testy przeglądarkowe procesora 8 - Testy syntetyczne: Testy wydajności - GFXBench 9 - Testy praktyczne: Kopiowanie pojedynczego pliku / Kopiowanie wielu zdjęć 10 - Wydajność baterii: Czas pracy / Odtwarzanie filmu / Ładowanie 11 - Podsumowanie - Microsoft Lumia 540 i 640 to mocni gracze na najniższej półce Tagi: lumia, lumia 540, lumia 640, microsoft, microsoft lumia 540, microsoft lumia 640, recenzja, smartfon, test, windows phone,Arkadiusz Pracki