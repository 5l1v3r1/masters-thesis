Czasy sprzętowego modyfikowania procesorów dawno już minęły, ale niektórzy overclockerzy zapewne pamiętają odblokowywanie pamięci podręcznej w AMD Athlon XP (Thorton) czy nieaktywnych rdzeni w modelach Athlon, Sempron oraz Phenom. Swobodna zmiana taktowania również była wówczas czymś zupełnie normalnym, ale później producenci postanowili zarobić na rezerwach drzemiących w prawie każdym układzie, zablokowali więc mnożniki i regulację magistrali. Potencjalni nabywcy nowych platform, zwłaszcza tych Intela, muszą za przywilej podkręcania słono zapłacić. Jednak nie wszyscy potrzebują do codziennej pracy Core i5-4670K osadzonego na płycie głównej z chipsetem Z87, zadowalając starszymi rozwiązaniami np.: LGA 775. Niestety... ceny procesorów Core 2 Quad też potrafią zaszokować. Istnieje jednak prosty sposób, jak przystosować do gniazda LGA 775 bliźniacze modele dedykowane LGA 771 (Xeony), co pozwala zaoszczędzić kilkaset złotych. Poniżej publikujemy poradnik opisujący krok po kroku, jak uruchomić procesor LGA 771 na płycie głównej LGA 775. Operacja nie wymaga specjalistycznej wiedzy i wielkich nakładów finansowych, ale konieczne jest przeprowadzenie kilku fizycznych zabiegów. Procesory Intel Xeon dla Socket LGA 771 od procesorów na LGA 775 różnią się bowiem 4 pinami, a także inaczej ułożonymi wcięciami w gnieździe. Poradnik został opracowany na podstawie wpisu użytkownika forum PurePC - Maniakalny Krok 1 - Modyfikujemy płytę główną Żeby procesor LGA 771 pasował do gniazda LGA 775, trzeba wyciąć plastiki widoczne na poniższej fotografii (dobrze sprawdzi się tutaj nożyk do tapet). Samo usunięcie ząbków w żaden sposób nie zagraża funkcjonowaniu płyty głównej, jeśli przypadkiem nie naruszymy struktury pinów. Krok 2 - Modyfikujemy procesor Istnieją dwa sposoby na przystosowanie procesora LGA 771 do gniazda LGA 775 - chałupniczy (tasiemka, drucik) oraz profesjonalny (przejściówka samoprzylepna). Zalecamy skorzystać z drugiej bramki, ponieważ koszt potrzebnego elementu to około 10 PLN - znajdziecie go w popularnym serwisie aukcyjnym (hasło: adapter 771). Przejściówkę naklejamy na procesor dokładnie jak pokazano na poniższej fotografii (układ po lewej to Core 2 Duo, natomiast po prawej Xeon). Na zdjęciu w czerwonych okręgach zaznaczono różnice w umiejscowieniu wcięć. Krok 3 - Wygrywanie nowego BIOS W zależności od posiadanej płyty głównej czasami potrzebny jest specjalny BIOS, jeśli aktualny nie posiada mikrokodów do obsługi Xeon'ów - trzeba je zatem wgrać samemu. Należy ściągnąć program MMTOOL, mikrokody (załączniki numer 1 i 2) oraz oczywiście plik BIOS do używanej płyty głównej ze strony producenta. Poniższa instrukcja dotyczy BIOS-ów AMI (m.in.: ASUS) Wybieramy plik BIOS do swojej płyty (load ROM) Klikamy na zakładkę CPU PATCH Dodajemy mikrokody do BIOS, każdorazowo wciskając APPLY Zapisujemy plik BIOS (save ROM) Wgrywamy BIOS płyty głównej Załącznik 1: lga771_microcodes.zip Załącznik 2: MMTool_322_1B_21Fix.zip Dlaczego warto wykonać taką modyfikację? Koszt zakupu Core 2 Duo E8400 (2x 3.0 GHz) sięga 120-130 PLN, natomiast Xeon E5420 (4x 2.5 GHz) można znaleźć w podobnej cenie. Procesory LGA 771 są znacznie tańsze od LGA 775, więc niewielkim kosztem i nakładem pracy uskrzydlimy swoją starą platformę. Jak podkręcić procesor LGA 775 - Poradnik krok po kroku Tagi: c2d, core 2 duo, core 2 quad, intel, lga 771, lga 775, poradnik, procesor, płyta główna,Sebastian Oktaba