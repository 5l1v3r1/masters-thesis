Test SSD Plextor M6S 128 i 256 GB - Wysoka wydajność w dobrej cenie - SPIS TREŚCI 0 - Plextor M6S - Mistrz stosunku ceny do wydajności? 1 - Plextor M6S 128 GB - Budowa i opis 2 - Platforma testowa i metodologia pomiarowa 3 - AS SSD Benchmark - Zapis i odczyt sekwencyjny 4 - AS SSD Benchmark - Zapis i odczyt 4K 5 - AS SSD Benchmark - Zapis i odczyt 4K64T 6 - AS SSD Benchmark - Zapis i odczyt 4K IOPS 7 - AS SSD Benchmark - Zapis i odczyt 4K64T IOPS 8 - Kopiowanie plików MP3 9 - Kopiowanie plików ISO 10 - 7-Zip Test archiwum ISO 11 - Wiedźmin - Czas wgrywania prologu 12 - Crysis 2 - Czas instalacji 13 - Wielozadaniowość - Instalacja i kopiowanie 14 - Wielozadaniowość - Instalacja i rozpakowywanie 15 - Podsumowanie - Na Plextor M6S nie ma mocnych? Przez ostatnie kilkanaście miesięcy Plextor sumiennie pracował nad ugruntowaniem swojej pozycji rynkowej oraz poszerzeniem wolumenu sprzedaży, zaś wysiłki producenta zdają się przynosić zamierzony skutek. Chociaż oferta japońskiego koncernu nie należy do najszerszych, zdołała przekonać do siebie wielu zadowolonych użytkowników. Dyski SSD Plextor są często polecane w branżowych serwisach, uchodząc za niezawodne, wydajne oraz bazujące na najlepszych rozwiązaniach wspomaganych autorskimi technologiami. Plextor M5S długo zapewniał najkorzystniejszy stosunek ceny do wydajności i zgarnął niezliczoną ilość prestiżowych nagród, również od naszego serwisu. Jednak przyszedł moment odesłania weterana na zasłużoną emeryturę, którego zastąpi Plextor M6S - jeszcze lepszy, wydajniejszy, bardziej konkurencyjny. Nowość zapowiada się szalenie obiecująco, gdyż docelowo w cenie Plextor M5S powinna oferować wydajność Plextor M5P. Czy producent rzeczywiście dokonał małej rewolucji? Zapraszamy na gorący test dysków SSD Plextor M6S 128 GB i Plextor M6S 256 GB. Autor: Sebastian Oktaba Technologia napędzająca SSD funkcjonuje w sektorze urządzeń wyspecjalizowanych od kilkudziesięciu lat, chociaż dopiero w ostatnim okresie zaczęła zyskiwać na popularności wśród zwykłych użytkowników, co zawdzięczamy przede wszystkim spadkowi cen komponentów. Pierwsze urządzenia będące protoplastami obecnych SSD pojawiły się jeszcze przed procesorami Intel 286, więc nieprzyzwoicie długo czekały na szansę zaistnienia w masowej świadomości. Dlaczego warto posiadać nośnik SSD? Przewaga dysków półprzewodnikowych nad talerzowymi jest druzgocąca - modele wykorzystujące pamięci Flash są bardziej wytrzymałe i praktycznie bezszelestne ze względu na brak ruchomych elementów. Jednak co najważniejsze są nieporównywalnie wydajniejsze - zwłaszcza w przypadku operacji na małych i bardzo małych plikach. Nośniki SSD wykorzystują trzy rodzaje modułów NAND Flash SLC, MLC albo TLC - pierwsze to domena rozwiązań serwerowych, pozostała dwójka jest najczęściej spotykana w konstrukcjach konsumenckich, aczkolwiek TLC stanowią margines wśród używanych kości. Pozostałymi kluczowymi czynnikami dla wydajności dysków jest kontroler i odpowiedni firmware, które muszą razem współpracować zapewniając stabilność całej konstrukcji. Plextor jest firmą ukierunkowaną przede wszystkim na wytwarzanie pamięci masowych, głównie dysków SSD o każdym rodzaju złącza (PCI-E, SATA, mSATA, M.2), która odkąd pamiętam kładła silny nacisk na niezawodność. Takie gwarancje zapewniają autorskie technologie True Speed oraz True Protect. Pierwsza dba o wysoką sprawność urządzenia nawet po długim okresie eksploatacji, natomiast druga dzięki wykorzystaniu korekcji błędów ECC oraz specjalnego algorytmu, chroni nośnik przed występowaniem błędów zapisu i odczytu. Producent zanim wprowadzi jakikolwiek nośnik do sprzedaży przeprowadza również długookresowe testy wytrzymałościowe, sprawdza niezliczone ilości konfiguracji celem doszlifowania firmware itp., żeby zminimalizować ryzyko wystąpienia awarii. Wiadomo - uszkodzona płyta główna to oczywiście poważny problem, kartę graficzną już łatwiej zastąpić zintegrowanym układem, ale kiedy musimy odesłać na gwarancję jakikolwiek nośnik tracimy również bezcenne informacje zgromadzone w jego pamięci. Dlatego lepiej wybierać rozwiązania sprawdzone, aby później nie płakać rzewnymi łzami... Plextor M6S bazuje na kontrolerze Marvell 88SS9188 oraz 19 nanometrowych pamięciach MLC NAND Flash produkcji Toshiby, które są oczywiście modułami synchronicznymi. Układ sterujący to dwurdzeniowa jednostka wspomagana przez pamięć podręczną wytwarzaną w fabrykach Hynix, jakiej wielkość uzależniona jest bezpośrednio od wersji pojemnościowej. Deklarowane parametry budzą uzasadniony optymizm w każdym przypadku, zwłaszcza 420 MB/s zapisu oraz 520 MB/s odczytu sekwencyjnego przy odpowiednio 80.000/90.000 IOPS podawanych dla wersji 256 GB. Poza specyfikacją techniczną, urządzenie również fizycznie do złudzenia przypomina model Plextor M5P - zostało zamknięte w cienkiej, lekkiej i srebrnej obudowie wykonanej z aluminium. Jednak w przeciwieństwie do wyższej serii, Plextor M6S objęto trzyletnim zamiast pięcioletnim okresem gwarancyjnym, aczkolwiek warto wyraźnie zaznaczyć, że producent nie nakłada tutaj żadnych limitów zapisu. Mając w pamięci znakomite osiągi modeli Plextor M5P łatwo chyba wydedukować, że Plextor M6S będzie jednym z najszybszych dysków SSD dostępnych w środkowym segmencie. Jaki dysk SSD kupić? Test 100 dysków SSD i polecane dyski SSD 2014 1 2 3 4 5 6 7 8 9 … następna › ostatnia » Test SSD Plextor M6S 128 i 256 GB - Wysoka wydajność w dobrej cenie - SPIS TREŚCI 0 - Plextor M6S - Mistrz stosunku ceny do wydajności? 1 - Plextor M6S 128 GB - Budowa i opis 2 - Platforma testowa i metodologia pomiarowa 3 - AS SSD Benchmark - Zapis i odczyt sekwencyjny 4 - AS SSD Benchmark - Zapis i odczyt 4K 5 - AS SSD Benchmark - Zapis i odczyt 4K64T 6 - AS SSD Benchmark - Zapis i odczyt 4K IOPS 7 - AS SSD Benchmark - Zapis i odczyt 4K64T IOPS 8 - Kopiowanie plików MP3 9 - Kopiowanie plików ISO 10 - 7-Zip Test archiwum ISO 11 - Wiedźmin - Czas wgrywania prologu 12 - Crysis 2 - Czas instalacji 13 - Wielozadaniowość - Instalacja i kopiowanie 14 - Wielozadaniowość - Instalacja i rozpakowywanie 15 - Podsumowanie - Na Plextor M6S nie ma mocnych? Tagi: dysk ssd, m6s, marvell, plextor, plextor m6s, ssd, test,Sebastian Oktaba