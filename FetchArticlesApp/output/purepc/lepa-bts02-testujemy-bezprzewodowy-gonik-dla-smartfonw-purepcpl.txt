Od czasów walkmanów rynek mobilny audio przeniósł się na znacznie wyższy poziom, bowiem urządzenia te nie służą już tylko do odtwarzania muzyki. Z przenośnych urządzeń audio korzysta coraz więcej użytkowników - taki obrót sprawy wiąże się w dużej mierze z dynamicznie rozwijającym się segmentem smartfonów. To głównie z myślą o ich posiadaczach chcących zwiększyć możliwości telefonów producenci tworzą dodatkowy sprzęt grający. Obecnie głośniki potrafią wytwarzać dźwięk dobrej jakości przesyłany przy pomocy technologii bezprzewodowej, a także służyć jako przenośny powerbank. Do naszej redakcji trafił reprezentant tej oto grupy, a mianowicie stereofoniczy odtwarzacz dźwięku LEPA BTS02. Sprawdźmy zatem w krótkiej recenzji jak wspomniany sprzęt radzi sobie w różnych warunkach i czy faktycznie jest wart zakupu. Autor: Magdalena Adamowicz LEPA jest marką należącą do firmy Enermax, która specjalizuje w produkcji m.in. zasilaczy, systemów chłodzenia i obudów. Producent szukając możliwości dywersyfikacji swojej linii produktowej zainteresował się zupełnie innym rynkiem i zaczął inwestować również w segment audio. LEPA wykorzystuje sprawdzone rozwiązania, które nie są tak naprawdę jej pomysłem, więc istnieje duże prawdopodobieństwo, że podobne produkty można spotkać z logiem innego producenta. Marka Enermaxa w swoim portfolio posiada bardzo małą ilość produktów tego rodzaju. Zajmuje się niewielką grupą produktów i skupia się w gruncie rzeczy na konkretnych rozwiązaniach, aczkolwiek tworzy uniwersalne urządzenia mogące trafić w gusta wielu klientów. Omawiany głośnik jest zaprojektowany w taki sposób, aby móc zabrać go na wakacje, używać podczas uprawiania sportu, zawiesić na plecaku za hak podczas podróży lub po prostu nosić. Producent sugeruje, że można używać go również jako formę wypadowego grania, czy też jako przenośny gadżet na imprezę. Zachowujący europejskie normy szczelności IP54 gadżet powinien dobrze radzić sobie również na basenie lub podczas wypadów nad morze. LEPA BTS02 kierowany jest głównie do posiadaczy smartfonów - z myślą o nich w środku został zamontowany akumulator, który pełni także funkcję powerbanku. Takie rozwiązanie zapewne znajdzie sporo fanów i zostanie docenione przez niejednego użytkownika, tym bardziej, że obecnie jednym z głównych problemów smartfonów jest szybko rozładowująca się bateria. Dodatkowo, przydatną funkcją może okazać się odbieranie połączeń, pozwalające na zwiększenie siły trybu głośnomówiącego telefonu. Urządzenie sprawia bardzo dobre pierwsze wrażenie, jednak czy faktycznie spełnia swoje zadania? Sprawdźmy to, przechodząc od razu do przeglądu jego charakterystyki. Głośnik z wyglądu prezentuje się całkiem nieźle. Uroku dodaje przede wszystkim nieźle dobrana kolorystyka (zależnie od wariantu). Urządzenie zostało wykonane z gumy silikonowo-kauczukowatej. Dzięki zastosowaniu takiego tworzywa urządzenie nie zbiera odcisków palców, ciężko w nim również o zarysowania. Kształtem głośnik przypomina cylinder, a jego wielkość można porównać do przerośniętej puszki. Testowany sprzęt jest miły w dotyku i dzięki prawidłowemu wyważeniu, wygodnie trzyma się w nawet wilgotnej dłoni, a także stabilnie stoi na płaskich powierzchniach. Wszelkie przyciski i diody są umieszczone dosyć głęboko, natomiast gniazda zasilania i słuchawkowe zostały zamknięte pod gumową osłoną uniemożliwiającą przedostanie się jakiejkolwiek cieczy. LEPA BTS02 jest głośnikiem miłym dla oka, a sama obudowa oraz dołączony hak dają wrażenie solidnego wykonania. Jedynym detalem działającym intensywnie na nasze nozdrza jest zdecydowanie zbyt intensywny zapach gumy, który ulatnia się po dłuższym użytkowaniu. Należy pamiętać, że sprzęt oferowany przez firmę LEPA jest tylko głośnikiem, zatem nie możemy modyfikować częstotliwości dźwięków. Wszelkie modyfikacje możliwe są jedynie z poziomu smartfona. Wbudowany dookolny mikrofon umożliwia prowadzenie rozmów telefonicznych w wielokierunkowym trybie głośnomówiącym. Urządzenie posiada wbudowany pasywny głośnik poprawiający brzmienie niskich tonów i charakteryzuje się odpornością na zachlapania, wnikanie pyłu, czy wszelkie wstrząsy. LEPA BTS02 działa dodatkowo jako zapasowe źródło zasilania o pojemności 2200 mAh. Głośnik może nawiązać połączenie bezprzewodowe z telefonem na dwa sposoby: wykorzystując technologię Bluetooth 4.0 lub przez pasywny radiowy NFC. Wystarczy przyłożyć telefon do głośnika, by powiązać urządzenie aktywne za pomocą pasywnego NFC (do 20 cm). Technologia Bluetooth zaś umożliwia bezprzewodowe połączenie do 10 metrów, wolniejsze niż przez NFC parowanie, ale za to lepsze bezpieczeństwo. Lewa strona zawiera cztery przyciski funkcyjne i dwie diody, mikrofon oraz nierdzewny hak. Lewy górny przycisk odpowiada za wskaźnik włączenia i ładowania urządzenia. Podczas pracy bez ładowania: Naładowanie baterii > 30%: dioda świeci się na zielono Naładowanie baterii < 30%: dioda świeci się na czerwono W trakcie ładowania: Naładowanie baterii < 50%: dioda miga na czerwono Naładowanie baterii > 50%: dioda miga na zielono Bateria w pełni naładowana: dioda świeci na zielono Prawy górny przycisk służy do nawiązania łączności bezprzewodowej z telefonem. Za pomocą tego przycisku możliwe jest sparowanie przez technologię Bluetooth, odbieranie (jednokrotne wybranie przycisku) i odrzucanie połączeń przychodzących (dwukrotne wybranie przycisku). Istnieje także opcja ponownego połączenia z ostatnio wybranym numerem telefonu (dwukrotne wybranie przycisku). Diody informują o trybie Bluetooth, który przewiduje trzy stany: Parowanie: niebieska dioda miga dwa razy na sekundę Czuwanie: niebieska dioda miga raz na 4 sekundy Sparowano: dioda świeci się stale na niebiesko Ostatnie dwa dolne przyciski odpowiadają za zmniejszenie, bądź zwiększenie głośności urządzenia. Urządzenie z prawej strony umieszczone ma trzy gniazda: AUX – umożliwiający podłączenia telefonu, komputera bądź innego sprzętu wyjście USB – umożliwiające podłączenie innego sprzętu w celu naładowania jego baterii wejście micro USB – pełniące funkcję zasilającą, do którego podłącza się ładowarkę Głośnik zewnętrzny LEPA BTS02 umożliwia zwiększenie mocy dźwięku podczas rozmowy w trybie głośnomówiącym. LEPA BTS02 rzeczywiście sprawdza się w warunkach domowych oraz w podróży. Mobilny głośnik dzięki małym gabarytom mieści się w uchwytach na bidon, uprzyjemniając dzięki temu jazdę rowerem - potwierdza to tezę jego mobilności. Urządzenie bardzo dobrze sprawdza się w otwartym terenie. Szczelne pokrycie silikonowe zapewnia ochronę przed zachlapaniem i osadzaniem pyłu (według normy IP54), a głośnik jest odporny na lekkie uderzenia. Całkiem przydatną funkcjonalnością okazuje się być zamontowany hak, który z dołączonym karabińczykiem daje możliwość szybkiego podwieszenia w parku, namiocie czy w pokoju. Wprawdzie na rynku pojawia się wiele konkurencyjnych głośników, tańszych i lepiej sprawdzających się w domowym zaciszu (np. Microlab), aczkolwiek daleko im do owej przenośnej muzograjni, jaką oferuje firma LEPA. Model BTS02 bardzo dobrze sprawdził się na wakacjach oraz podczas różnego rodzaju wypadów, w tym na basen. Urządzenie odporne jest na zachlapania, jednak nie należy go zanurzać w wodzie. Obiecanki cacanki... ale tym razem okazały się one pozytywne. Nic tak nie wzbudza wątpliwości użytkownika jak obietnice producenta. My również z zaciekawieniem podeszliśmy do tej kwestii. Chcieliśmy przetestować głośnik podczas weekendu, ale... nie wystarczyło nam czasu. Podczas wyjazdu, testowanie tego oto sprzętu było dla nas jak never ending story. Możemy zapewnić, że szybciej skończy Wam się playlista niż rozładuje się bateria w tym urządzeniu. Producent informuje o 10-godzinnym czasie pracy głośnika. My korzystaliśmy z niego od rana do wieczora w warunkach wypoczynkowych, utrzymując poziom głośności, pozwalający na swobodną rozmowę. Ku naszemu zniecierpliwieniu głośnik wciąż grał, a finalny jego wynik wynosi około 37 godzin. Przez długi okres czasu wyświetlany był na pasku stanu smartfona wysoki poziom baterii głośnika. Informacja ta niestety pokazywana nie jest w dokładnych procentach, lecz symbolicznie. Litowo-jonowy akumulator o pojemności 2200 mAh sprawdza się w tym przypadku niebywale dobrze. Niestety posiada ograniczoną trwałość, przez co te fantastyczne wyniki mogą po pewnym czasie szybko ulec zmianie, w związku z czym lepszym rozwiązaniem okazałby się tu litowo-polimerowy akumulator. Głośnik posiada wbudowany woofer, poprawiający jakość brzmienia niskich tonów. Przejdźmy do najważniejszej części recenzji, jaką jest test odsłuchu. Urządzenie wytwarza całkiem dobrej jakości brzmienie w stereofonicznych 360 stopniach, dzięki czemu „słuchanie muzyki na okrągło” nabiera nowego znaczenia. Przetestowaliśmy urządzenie w różnych warunkach, od plenerowego wyjazdu po domowe zacisze. Jakość odtwarzanego dźwięku różniła się w zależności od testowanego materiału, jak i występującego otoczenia. Zobaczmy zatem jak wspomniany głośnik poradził sobie w kilku poniższych scenariuszach. Muzyka Repertuar użyty podczas odsłuchów był bardzo zróżnicowany, niemniej jednak głośnik został przetestowany w większości znanych gatunków muzycznych, które posłużyły jako baza do ostatecznej oceny. Na pierwszy ogień poszły brzmienia Rap oraz Hip-Hop. Wrażenia z odsłuchów tego typu muzyki wypadły niestety słabo. Tony wysokie są bardziej stłumione i niestety mniej słyszalne. Stereofonicznemu głośnikowi brakuje wyrazistości oraz wręcz kłujących cyknięć przy wszelakich wyższych partiach w trakcie beatu. Jeżeli chodzi o tony średnie, to najłatwiej będzie nam ocenić wyrazistość i jakość wokalu, który jest delikatnie cofnięty, a ciemniejsze brzmienie nadaje piosenkom specyficznego charakteru, które przy wolniejszych kawałkach sprawia naprawdę dobre wrażenie. Tony niskie w przypadku tego typu muzyce wypadły niezbyt pozytywnie, gdyż są zbyt płaskie i niewyraźne. Ogólny odbiór w pomieszczeniu zamkniętym jest znacznie lepszy niż w otwartej przestrzeni. Jeżeli chodzi o rockowe oraz metalowe kawałki, to cięższe, bardziej nastawione na tony niższe brzmienie wypadło całkiem dobrze. Wysokie tony podobnie jak i średnie cechują się wyrazistym dźwiękiem, a wszelakie solówki gitarowe, wyższe uderzenia na perkusji czy inne efekty brzmią ostrzej i klarowniej. Usłyszeć można większą ilość szczegółów, a scena jaka rozlega się przed słuchaczem jest szersza i bardziej otwarta. Ogólnie piosenki brzmiały dynamiczniej, bardziej żywiołowo. Tony niskie charakteryzowały się bardzo głębokim brzmieniem, wyraziste okazały się pojawiające się często basy. Wbudowany woofer dobrze sprawdza się w tej scenerii, gdyż daje odczuć dominację niskich partii nad wysokimi. Również i w tym przypadku przestrzeń zamknięta lepiej wpływa na jakość odsłuchu. W innych typach muzyki - chillout, klasycznej, pop itd. - wrażenia z odsłuchów często pokrywały się z tym, co zanotowaliśmy wcześniej. Wysokie tony są zdecydowanie bardziej cofnięte, na czym ucierpiało wrażenie czystości i klarowności dźwięku. W przypadku pasma średniego efekty są całkiem dobre, wokal jest w miarę wyraźny i nie nakłada się na dźwięk instrumentów. Ciekawiej staje się natomiast na samym dole, gdzie w zamkniętych pomieszczeniach głośnik, osiągający nieco niższe częstotliwości, uderza przy niskich zejściach zdecydowanie mocniej. Gry Sprawdziliśmy również jak głośnik radzi sobie w grach łącząc się z komputerem kablem AUX. Podczas rozgrywki da się odczuć prawdziwą głębię i klimat gier. Największą satysfakcję sprawił niesamowity odsłuch z epickiej trzeciej części gry stworzonej na podstawie opowiadań Andrzeja Sapkowskiego, Wiedźmin 3: Dziki Gon. Dźwięk charakteryzuje się dokładnym brzmieniem, niskie oraz wysokie tony są bardzo wyraziste. Ilustracje muzyczne w grze aż kipią od smyków, fletów czy instrumentów akustycznych, które stereofoniczny głośnik całkiem nieźle wyłapuje. Nieco bardziej rozczarowujący okazał się odsłuch w bardzo znanej pierwszoosobowej strzelance Battlefield 3. Efekty dźwiękowe rozmów, nadjeżdżających pojazdów, strzelaniny lub poruszania się często się ze sobą zlewają oraz są zwyczajnie płaskie. Nawet wybuchy nie wyróżniają się zbytnio niskim odgłosem. Kolejną testowaną pozycją było Grand Theft Auto V. Odsłuch dialogów, muzyki towarzyszącej podczas jazdy samochodem, poruszających się pojazdów, czy tez strzelaniny cechował się całkiem niezłą jakością. Stereofoniczny dźwięk podczas ucieczki pozwalał poczuć się w środku akcji, jednak w wielu sytuacjach dźwięk był płaski. Ostatni test w grach odbył się w Countre Strike: Global Offensive. W tym przypadku nie dało się odczuć zbytnio woofera, poprawiającego jakość brzmienia niskich dźwięków. Strzały cechowały się brakiem wyrazistości oraz głębokiego odsłuchu. Podczas testu głośnik najlepiej sprawował się w grze przygodowej. Być może ze względu na bogatszy repertuar muzyczny, a także ogromne zróżnicowanie instrumentów. Filmy Głośnik przenośny przetestowaliśmy również w trakcie seansów filmowych. Tutaj nie możemy mieć wielkich zarzutów co do jakości odsłuchu. Jego charakterystyka sprawdza się całkiem dobrze, choć przed przystąpieniem do oglądania filmów mieliśmy wątpliwości czy wbudowany pasywny głośnik poprawiający brzmienie basu faktycznie sprawdzi się i w tej sytuacji. Na szczęście nie zostaliśmy rozczarowani, a nieco głębsze tony niskie sprawiają, iż możemy poczuć się niemalże jak w kinie. Dookolne brzmienie tego zestawu jest dynamiczne i nadaje dźwiękowi przyjemnego charakteru. Kinomaniakom urządzenie to możemy polecić. Rozmowa telefoniczna Przeprowadziliśmy również testy rozmowy telefonicznej wzmacniając dźwięk trybu głośnomówiącego łącząc się z naszym głośnikiem zewnętrznym przez Bluetooth. Niestety jakość tych połączeń nie powaliła nas na kolana. O ile jakość głosu przez głośnik była nawet niezła, o tyle osoba po drugiej stronie nie mogła odczuć już takiego komfortu. Odsłuch był po prostu zaszumiony, a słowa niewyraźne. Wszystkie szumy, które było słychać w słuchawce były jeszcze bardziej wyraziste, przez co ciężko było prowadzić rozmowę. Takie zakłócenia być może spowodowane są zbyt bliskim umiejscowieniem mikrofonu i głośnika. Jak widać, funkcja ta nie sprawdza się tak dobrze jak byśmy chcieli, w związku z czym mogło by jej w zasadzie nawet nie być. LEPA BTS02 posiada wiele opcji łączności z obecnie bardzo popularnymi smartfonami, dla których może posłużyć nie tylko jako sprzęt do odtwarzania muzyki, ale również jako źródło zasilania. W pudełku znajdziemy głośnik, kabel AUX i kabel micro USB/USB, pokrowiec oraz instrukcję obsługi. Do tego brakuje niestety adaptera sieciowego, służącego do ładowaniagłośnika. Co producent myślał nie załączając tak ważnego elementu? Być może to, że użytkownicy posiadający smartfony będą mieli taką ładowarkę. Jest to niestety błędne rozumowanie oraz zrzucanie kosztów na użytkownika, który z pewnością płacąc 300 złotych chciałby otrzymać kompletny zestaw. Bez dołączonej ładowarki, głośnik musi być ładowany przy pomocy innego źródła zasilania. Wbudowany akumulator o pojemności 2200 mAh ładuje dosyć wolno podłączone do niego smartfony. Akumulator pozwolił na naładowanie do około 60% litowo-jonowej baterii telefonu o pojemności 3000 mAh. Ładowanie to nie było ciągłe, gdyż urządzenie wyłączało się co 30 minut, zmuszając nas do nieustannej kontroli głośnika. Na rynku jest wiele alternatyw, które oferują podobne funkcjonalności. Różnią się przede wszystkim designem, mocą, sposobem zasilania, a także określonym czasem pracy. Wśród konkurencji można wyróżnić przenośny głośnik znanej amerykańskiej marki - JBL Flip 2. Oczywiście pomijając ocenę jakości dźwięku, cechuje się nieco wyższą cena, oferując połowę krótszy czas pracy i mniejszą pojemnością akumulatora. Z podobnego rozwiązania skorzystała również firma zajmująca się elektroniką użytkową, a mianowicie Philips wraz ze swoim modelem BT6000B. Wszystkie wspomniane modele posiadają bardzo podobną cenę i posiadają dokładnie te same funkcjonalności. Wybór pomiędzy nimi będzie zależny głównie od indywidualnych upodobań użytkownika odnośnie marki oraz jakości odtwarzania. Oto materiał producenta dający szybki pogląd na możliwości głośnika LEPA BTS02: LEPA BTS02 to zdecydowanie głośnik wart uwagi. Łączy wiele cech użytkowych z samym odtwarzaniem dźwięku. Pomimo tego, że zdaniem producenta sprzęt ten jest dedykowany posiadaczom smartfonów, które zazwyczaj obsługiwane są przez ludzi młodych, to moim zdaniem odnalazłby się również jako gadżet podczas przejażdżek rowerowych ludzi starszych. Czas rzeczywistego działania urządzenia jest bardzo satysfakcjonujący. Jakość wykonania samego urządzenia jak i oferowany dźwięk pozwalają na pozytywną ocenę. Zdarza się, że w specyficznym repertuarze niektóre tony wysokie brzmią zbyt płasko, lecz w zamkniętych pomieszczeniach wiele z nich może być nieodczuwalnych. Niestety rozmowa w trybie głośnomówiącym nie była już tak zadowalająca. Dźwięk odbierany przez osobę po drugiej stronie nasączony był ciągłym szumem i cyklicznym trzeszczeniem. Bardzo interesująca funkcja powerbanku również nie powaliła nas na kolana. Długi czas ładowania i zapełnienie baterii telefonu tylko w 60%, a także ciągłe wyłączanie się głośnika nie jest tym, czego oczekiwałby przeciętny użytkownik smartfona. Podczas urlopu urządzenie przeżyło pobyt nad jeziorem oraz bliskie spotkania z wodą, co dowodzi o jego odporności na zachlapania. Co prawda po dłuższym użytkowaniu na urządzeniu było widać brudne ślady, ale nie są one aż tak znaczne, by ograniczyć działanie głośnika. W tak uniwersalnych sytuacjach plastikowy materiał spisałby się jeszcze gorzej. Głośnik jest bardzo funkcjonalny i mobilny, gdyż może nam towarzyszyć w miejscach o wysokiej wilgotności (łazienka, basen) lub na rowerze w miejscu bidona, a także w górach i innych miejscach, w których chcielibyśmy posłuchać dobrej jakości muzyki. LEPA BTS02 Cena: ~300 PLN Solidne wykonanie Stabilne połączenie bezprzewodowe Długi czas bezprzewodowego odtwarzania muzyki Dobrej jakości dookolny dźwięk Głębokie brzmienie basu Sprawdza się w wielu warunkach Cena w stosunku do konkurencji Płaskie wysokie tony Kiepska jakość rozmowy telefonicznej w trybie głośnomówiącym Słabe ładowanie z powerbanku Brak adaptera sieciowego w zestawie Sprzęt do testów dostarczyła firma: Tagi: bezprzewodowy, bts02, głośnik, lepa, lepa bts02, przenośny, recenzja, smartfon, test,Magdalena Adamowicz