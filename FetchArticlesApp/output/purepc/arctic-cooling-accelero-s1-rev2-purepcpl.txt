Większość osób, kupując nowe karty graficzne, jest skazana na używanie nie do końca idealnych systemów chłodzenia. Zdarzają się jednak modele z rozbudowanymi systemami chłodzenia, lecz odbija się to ostatecznie na cenie takiego rozwiązania. Na szczęście na rynku możemy znaleźć kilka ciekawych propozycji “lepszego” chłodzenia naszych kart. Dzisiaj przyjrzymy się taniemu, lecz bardzo skutecznemu, Arctic Cooling Accelero S1 rev.2. Zapraszamy do lektury! Autor: Marcin Rywak - ryba Nasze chłodzenie charakteryzuje niezwykle atrakcyjna cena - poniżej 70zł. Poleciłbym jednak zaopatrzyć się dodatkowo w jakiś wentylator 92/120mm, gdyż standardowo chłodzenie działa jako pasywne. Możemy oczywiście dokupić specjalną przystawkę z dwoma małymi wentylatorami, lecz w tej cenie poleciłbym zakup normalnego wentylatora do obudowy. Dane techniczne: Wymiary: 138 x 215 x 33mm (szer. x dł. x gr.) Waga: 265g Kompatybilność Radeon 3870 3850 2600 2400 X1950 X1900 X1800 X1650 X1600 X1550 X1300 Kompatybilność nVIDIA GeForce: 9600GT 8800GTS (G92) 8800GT 8600 8500 8400 7950GT 7900 7800 7600 7300 6800 6600 (brak kompatybilności z serią 7×00 GS AGP) Poniżej prezentujemy przeźroczyste opakowanie, w jakim otrzymujemy chłodzenie oraz akcesoria. Już od początku radiator imponuje nam swoją wielkością. Nie powinno to dziwić, ponieważ jeżeli to ma pracować pasywnie, używając jedynie obiegu powietrza w obudowie, to powierzchnia odprowadzania ciepła musi być spora. W dzisiejszych czasach radiatory wspomagane przez rurki Heat-pipe to już standard, w tym wypadku mamy do czynienia z czterema takimi przewodnikami ciepła. Żeberka – finy, łączące wszystkie rurki, wykonane są oczywiście z aluminium. Poszczególne płaty nie są umieszczone zbyt blisko siebie. Prawdopodobnie miało to pomóc swobodnemu przemieszczaniu się ciepłego powietrza oraz zmniejszyć szumy przy ew. zastosowaniu wentylatora. Za odbieranie ciepła z rdzenia karty odpowiedzialna jest miedziana podstawa, z której wychodzą wspomniane rurki Heat-pipe. Na owej podstawie nałożona jest fabrycznie cienka warstwa pasty termoprzewodzącej. Jak widać na zdjęciu, przez naszą nieuwagę przy wyjmowaniu chłodzenia z opakowania, łatwo jest naruszyć tę warstwę. Prócz głównego radiatora, w komplecie otrzymujemy dodatkowo osiem małych aluminiowych radiatorków na pamięci ram, oraz dwa radiatory przeznaczone do chłodzenia sekcji zasilania (serie Radeon X1800 oraz X1900). Taśma, jakiej użyto do przymocowania radiatorów do pamięci BGA, jest bardzo cienka i przeźroczysta. Klej jest na tyle mocny, że spokojnie i mocno radiatory trzymają się powierzchni kości. Z drugiej zaś strony, taśma jest jednokrotnego użytku, po odklejeniu radiatorów, raczej nie utrzymają się ponownie dłużej niż kilka chwil. W komplecie znajdziemy jeszcze potrzebne nam akcesoria, pozwalające na zamontowanie chłodzenia na karcie: śrubki, podkładki oraz odpowiednie dystanse. Niestety, nie dostajemy żadnych zapasowych śrubek, a szkoda, bo przy tej wielkości łatwo jest je zgubić. 1 2 3 4 następna › ostatnia » Tagi: accelero s1, arctic cooling, arctic cooling accelero s1, chłodzenie, chłodzenie powietrzne,ryba