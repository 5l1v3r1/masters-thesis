Historia ewolucji grafiki w grach - Od Mario do Crysis i dalej... - SPIS TREŚCI 0 - Ewolucja grafiki w grach 1 - Lata 1972 - 1980 2 - Lata 1981 - 1985 3 - Lata 1985 - 1987 4 - Lata 1987 - 1991 5 - Rocznik 1992 6 - Rocznik 1993 7 - Lata 1995 - 1996 8 - Lata 1996 - 1997 9 - Lata 1997 - 1998 10 - Rocznik 1999 11 - Lata 2000 - 2001 12 - Lata 2001 - 2002 13 - Lata 2002 - 2003 14 - Rocznik 2004 15 - Lata 2005 - 2006 16 - Lata 2006 - 2007 17 - Lata 2007 - 2008 18 - Lata 2008 - 2009 19 - Lata 2009 - 2010 20 - Rocznik 2011 21 - Świetlana przyszłość Heraklit z Efezu rzekł niegdyś, że wszystko płynie i nic nie pozostaje takie samo, co doskonale oddaje ducha niniejszego artykułu poświęconego ewolucji grafiki w grach, stanowiąc niejako jego motto przewodnie. Ostatnie dekady to intensywny rozwój nowej gałęzi przemysłu rozrywkowego, która już dawno przegoniła branżę filmową i muzyczną, zdecydowanie najszybciej zmieniając swoje oblicze na coraz piękniejsze oraz bardziej spektakularne. Oczywiście, wszystko zawdzięczamy odpowiedniemu sprzętowi, jednak bez właściwego oprogramowania niewiele udałoby się z niego wykrzesać. Dlatego postanowiłem dokładnie prześledzić ewolucję grafiki na przykładzie wybranych gier, zaczynając od pierwszych automatów, a skończywszy na współczesnych maszynach stacjonujących pod biurkami oraz telewizorami. Będzie też trochę okazji do powspominania, wszak spora część czytelników PurePC pamięta debiut Wolfenstein 3D albo jeszcze bardziej leciwych tytułów z epoki Commodore 64 czy Atari 2600. Spokojnie, wcale nie sugeruję, iż jesteśmy starzy, marudni i najlepsze lata mamy za sobą. Czasy kiedy dwa piksele na krzyż dawały mnóstwo radości wydają się takie odległe, a zrazem dużo osób doskonale pamięta szał związany z Pole Position, Super Mario Bros, Mortal Kombat, Doom i wieloma innymi tytułami... Autor: Caleb - Sebastian Oktaba Skąd w ogóle pomysł na taki, może niezbyt odkrywczy, ale jednak niezwykle wdzięczny oraz sentymentalny artykuł? Cóż, ostatnimi czasy przeglądając forum często byłem świadkiem mniejszych i większych wojenek między użytkownikami, zażarcie broniących lub mieszających z błotem konsole obecnej generacji. Kością niezgody zawsze były Xbox 360 i PlayStation 3, rzekomo winne stagnacji w grafice. Z powyższą teorią nie zamierzam nawet polemizować, wszak założenia publikacji są zgoła odmienne, acz wątek ów przewija się stosunkowo często. Pewnie już dawno gry wyglądałyby nieporównywalnie lepiej, gdyby producenci nadążali za technologią, a tymczasem od momentu premiery Crysis niewiele pojawiło się tytułów, które wyglądałyby równie imponująco. Dodajmy, że minęło od tego momentu aż pięć długich lat! Fakt - kiedyś corocznie obserwowaliśmy wyraźny skok jakościowy, a dziś z trudem odróżniamy pierwowzór od sequela (np.: seria Bioshock, Call of Duty), niejednokrotnie obarczonego tylko wyższymi wymaganiami sprzętowymi. Niemniej zamiast rozprawiać o teraźniejszości tudzież niepewnej przyszłości, zerknijmy nieco wstecz, aby zobaczyć jak to wszystko się zaczęło na przykładzie najbardziej wyrazistych produkcji lat 1972-2011. Początkowo zamierzałem rozpocząć właściwą podróż od 1995 roku, kiedy to zadebiutowała pierwsza wersja DirectX dla Windows 95, ale finalnie postanowiłem zrobić bardziej przekrojową publikację. Zresztą, z punktu widzenia gracza, prawdziwa rewolucja w DirectX zaczyna się dopiero z wydaniem 6.1 i 7.0, a świat grafiki znacznie wcześniej gwałtownie ewoluował w pogoni za (a jakże!) fotorealizmem. Poza tym, w pierwszej połowie lat dziewięćdziesiątych producenci gier na blaszaki wciąż byli bardzo przywiązani do platformy DOS, gdzie korzystali głównie z własnych procedur tworzenia grafiki. Pojawienie się systemu Windows 95, który pomimo wielu korzystnych zmian pozostaje do dziś ofiarą niewybrednych żartów i anegdot, developerów do zmiany środowiska natychmiast nie przekonało. Stety albo niestety, co można ocenić z perspektywy czasu, większość twórców poszło w kierunku DirectX często bazując na niezbyt świeżej wersji 9.0, chociaż od miesięcy dostępne jest DirectX 11. Poruszając tematykę rozwoju grafiki 3D, gdzie DirectX odegrał istotną rolę, nie sposób opuścić także dwóch bardzo ważnych rozdziałów tej historii - OpenGL oraz Glide. Pierwszy wciąż żyje, ale cieszy się stosunkowo niewielką popularnością wśród programistów, zaś drugi umarł wraz z akceleratorami 3Dfx VooDoo. Jeśli chcielibyście poszerzyć zasób swojej wiedzy o tych ostatnich urządzeniach, koniecznie zerknijcie do artykułu poświęconego 3DFx, gdzie wnikliwie omówiliśmy dzieje tej amerykańskiej firmy (LINK). Odnośnie OpenGL, to najwierniejszym studiem od zarania dziejów korzystających z tego API jest id Software, któremu przewodniczy John Carmack - ojciec Doom, Quake i Rage. Dobra - dosyć tych dywagacji, bo zaraz stracę z oczu wątek i pogalopuję w zupełnie niewłaściwym kierunku, a przecież na wszystko przyjdzie pora. Przenieśmy się zatem trzydzieści lat wstecz, kiedy to grafika trójwymiarowa była pojęciem równie abstrakcyjnym, co dzisiaj sprawnie funkcjonująca służba zdrowia... 1 2 3 4 5 6 7 8 9 … następna › ostatnia » Historia ewolucji grafiki w grach - Od Mario do Crysis i dalej... - SPIS TREŚCI 0 - Ewolucja grafiki w grach 1 - Lata 1972 - 1980 2 - Lata 1981 - 1985 3 - Lata 1985 - 1987 4 - Lata 1987 - 1991 5 - Rocznik 1992 6 - Rocznik 1993 7 - Lata 1995 - 1996 8 - Lata 1996 - 1997 9 - Lata 1997 - 1998 10 - Rocznik 1999 11 - Lata 2000 - 2001 12 - Lata 2001 - 2002 13 - Lata 2002 - 2003 14 - Rocznik 2004 15 - Lata 2005 - 2006 16 - Lata 2006 - 2007 17 - Lata 2007 - 2008 18 - Lata 2008 - 2009 19 - Lata 2009 - 2010 20 - Rocznik 2011 21 - Świetlana przyszłość Tagi: 3d, 3dfx, crysis, doom, ewolucja, grafika, gry, historia, mario,Sebastian Oktaba