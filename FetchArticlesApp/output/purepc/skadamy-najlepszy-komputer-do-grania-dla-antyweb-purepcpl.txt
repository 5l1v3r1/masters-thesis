Zaprzyjaźniony serwis Antyweb.pl poprosił redakcję PurePC o pomoc w złożeniu zestawu komputerowego, który będzie przeznaczony głównie do grania i zaoferuje możliwe najkorzystniejszy stosunek ceny do wydajności. Jaki jest limit pieniężny? Okrągłe 5000 PLN dla samych podzespołów bez monitora, obudowy i peryferiów - piękna sprawa, jeśli możemy całość przeznaczyć na czysty hardware. Jednak wbrew pozorom zadanie do najłatwiejszych nie należy, ponieważ na koniec roku Microsoft i Sony planują wprowadzenie do sprzedaży nowych konsol. Wówczas wymagania gier komputerowych mogą wzrosnąć, wszak również poziom oprawy graficznej powinien nareszcie podskoczyć. Jedno jest niestety nierozerwalnie związane z drugim. Lubimy ciekawe wyzwania, polecamy zestawy komputerowe od 2008 roku, dlatego uważnie prześledziliśmy cenniki i przygotowaliśmy sprzęt pod indywidualne potrzeby naszych kolegów z Antyweb.pl. Wyznaczona kwota jest w zupełności wystarczająca do złożenia komputera z najwyższej półki, dlatego z wielką przyjemnością przedstawiamy zestaw dla gracza, który powinien wystarczyć na najbliższe kilkanaście miesięcy. Co znajduje się w środku? 5000 PLN na sprzęt komputerowy do grania... hmm... to dużo czy mało? Jeśli weźmiemy pod uwagę, że statystyczny użytkownik skłonny jest wydać na cały nowy komputer połowę założonej kwoty, to mamy naprawdę spore pole do popisu. Jednak apetyt rośnie w miarę jedzenia i pewnie zaraz ktoś krzyknie: „Hej! Dla gracza to tylko GTX Titan w duecie z Core i7-3970X!” - wystarczy wyłożyć niespełna 8000 PLN. Wariactwo? Zdecydowanie, ponieważ komponenty bardzo szybko tracą na wartości, natomiast w pewnym momencie każde dodatkowe naście procent do wydajności, kosztuje więcej niż przynosi zysków. Cóż... życie entuzjasty nigdy nie było tanie, niemniej za 5000 PLN można złożyć maszynę bez kompleksów, jaka posłuży nam ładny kawałek czasu. Oto co znajduje się w menu głównym: 1. Procesor Core i5-4670K + Cooler Thermalright HR-02 Macho (~910 PLN + 175 PLN) Jaki będzie najlepszy procesor do grania, dysponujący sporym potencjałem podkręcania? Na chwilę obecną zdecydowanie Core i5-4670K, czyli Haswell dysponujący czterema rdzeniami oraz odblokowanym mnożnikiem. Dlaczego nie najmocniejszy Core i7-4770K? Powód jest bardzo prosty - większość gier nie potrafi wykorzystać technologii Hyper-Threading i dopłacanie 400 PLN nie przyniesie nam wymiernych korzyści. Energooszczędność oraz wydajność polecanej jednostki stoi na bardzo wysokim poziomie, zaś wisienką na przysłowiowym torcie są oczywiście nieskrępowane możliwości podkręcania. Jeśli overclocking z jakichś powodów odpada, to najlepszą alternatywą dla Core i5-4670K pozostaje Core i5-4670 pozbawiony odblokowanego mnożnika. Po krótkiej zabawie z ustawieniami Core i5-4670K powinien osiągnąć przynajmniej 4500 MHz, ale będziemy potrzebować dobrego systemu chłodzenia do utrzymania rozsądnych temperatur. Zamiast pudełkowego coolera proponujemy Thermalright HR-02 Macho, jaki poradzi sobie z Haswellem nawet po podkręceniu. 2. Płyta główna MSI Z87-G45 Gaming (~590 PLN) Składając zupełnie nowy zestaw komputerowy nie warto inwestować pieniędzy w rozwiązania, które już w dniu zakupu powoli odchodzą na emeryturę, dlatego zamiast sprawdzonego LGA 1155 wybraliśmy dopiero wchodzące LGA 1150. Poza tym, wpływ płyty głównej na wydajność zestawu jest niewielki, więc różnice najczęściej sprowadzają się do wyglądu, zastosowanego kodeka audio oraz kilku mniej lub bardziej użytecznych dodatków. Nawet ilość faz zasilania definitywnie nie przesądza o wynikach podkręcania, jakie uzyskamy na danym modelu, więc najdroższe konstrukcje ominęliśmy szerokim łukiem. Naszym zdaniem przy obecnych cenach płyt głównych z chipsetem Intel Z87, najkorzystniej wypada MSI Z87-G45 Gaming dedykowana graczom. Czym wyróżnia się taki produkt? Na pokładzie znajdziemy kartę sieciową Killer E2205, układ dźwiękowy ALC1150 z Audio Boost oraz porty USB i PS/2 przeznaczone specjalnie pod peryferia dla graczy. Niby detale, ale konkurencja niczego równie dobrze wyposażonego w podobnej kwocie nie oferuje. Jako ewentualną alternatywę można natomiast przyjąć ASRock Z87 Extreme4. 3. Karta graficzna Gigabyte GTX 770 WindForce 3X OC (~1600 PLN) Przy wyborze optymalnej karty graficznej spędziliśmy długie godziny... rwaliśmy włosy z głowy, dzwoniliśmy do wróżbity i głośno prosiliśmy stwórcę o jakąś wskazówkę. Nasz dylemat wynikał z faktu, iż obydwaj czołowi producenci oferują bardzo porównywalne produkty: Radeon HD 7970 GHz Edition i GeForce GTX 770. Rzecz jasna, dużo zależy od optymalizacji konkretnego tytułu, bo gdzieś lepiej wypadać będzie jedna, a gdzieś indziej druga strona - wybór powinien więc zależeć od indywidualnych preferencji gracza. Ostatecznie postawiliśmy na Gigabyte GTX 770 WindForce 3X OC, który zapewnia wysoką wydajność w standardzie oraz wsparcie dla technologii PhysX, czego u konkurencji nie uświadczymy. Pozornie to kolejny szczegół, ale bywają gry mocno zyskujące dzięki temu rozwiązaniu m.in.: seria Batman, Metro czy Borderlands. Model od Gigabyte to również bardzo dobra konstrukcja wyposażona w efektywny system chłodzenia, spisujący się nienagannie pod obciążeniem. Mocnym rywalem GeForce GTX 770 jest Gigabyte HD 7970 GHz Edition WindForce 3X dysponujący 3GB pamięci graficznej na 384-bitowej magistrali. 4. Pamięć RAM 2x 4GB Patriot Viper III 1866 MHz CL9 (~280 PLN) Pamięci operacyjnej w komputerze nigdy nie jest za wiele, aczkolwiek w przesadę również nie należy popadać, więc za wartość całkowicie wystarczającą uznajemy 8GB. W razie potrzeby wstawienie dodatkowych kostek nie będzie stanowiło wielkiego problemu. Oczywiście, najlepiej kupić zestaw Dual Channel (2x 4GB), natomiast taktowanie modułów w praktyce okazuje się sprawą drugorzędną. Wzrost wydajności między DDR3-1333 i DDR3-2400 najczęściej oscyluje w granicach błędu pomiarowego, stąd nie widzimy sensu dopłacać do najszybszych modułów. No dobrze, zdarzają się chlubne wyjątki pokroju Need for Speed; Most Wanted, potrafiące zrobić użytek z wysoko taktowanych pamięci, ale potwierdzają one tylko od dawna znaną regułę - liczy się ilość, nie szybkość zainstalowanych DDR3. Nasz wybór padł na zestaw 2x 4GB Patriot Viper III niewiele droższy niż podstawowe komplety DDR3-1600, dysponujący efektownymi radiatorami oraz taktowaniem 1866 MHz przy opóźnieniach rzędu CL9. 5. Magazyny danych Plextor M5S 128 GB + WD RED 1TB (~385 PLN + 280 PLN) Dysk SSD w nowoczesnym komputerze to element absolutnie niezbędny, nawet niekoniecznie do instalowania gier, co zwykłej pracy w systemie, przeglądania internetu itp. Ceny nośników półprzewodnikowych w ostatnich miesiącach spadły, teraz znowu zaczęły rosnąć, dlatego topienie fortuny w modelach o pojemności 240/256 GB lub większych zostawiamy na inną okazję. Z kolei dysk 60/64 GB może okazać się niewystarczający na dłuższą metę, więc idealnym rozwiązaniem będzie 128 GB. Jaki dokładnie? Plextor M5S 128 GB oferuje świetny stosunek ceny do możliwości i wystarczająco dużo miejsca, gdzie spokojnie upchniemy niezbędne oprogramowanie plus najbardziej wymagające gry, które często odwołują się do przestrzeni dyskowej. Funkcję magazynu pełnić będzie klasyczny talerzowy WD RED o pojemności 1TB (WD10EFRX). Obydwa nośniki są jednymi z najlepszych i najszybszych w swojej klasie, zostały też objęte trzyletnim okresem gwarancyjnym. 6. Zasilacz be quiet! Straight Power E9-CM 580W (~415 PLN) Grzechem byłoby wstawić do komputera za 5000 PLN zasilacz niewiadomego pochodzenia, który może puścić z dymem sporą część zainstalowanych komponentów, prawda? Czasy, kiedy do obudowy wkładaliśmy byle co dawno już minęły, świadomość użytkowników w tym zakresie także wzrosła. Dobrej jakości zasilacz to przecież inwestycja na lata, więc nie warto oszczędzać kosztem bezpieczeństwa. W jednostce przeznaczonej dla entuzjastów mile widziane są także odpinane kable, cichy wentylator i oczywiście certyfikat potwierdzający wysoką sprawność. Be quiet! Straight Power E9-CM 580W spełnia wszystkie kryteria, kosztuje rozsądne pieniądze i wspiera nowe stany energetyczne wprowadzone w procesorach Intel Haswell. Wstawianie modeli o większej mocy, to już przerost formy nad treścią. Proponowany zestaw nie będzie pobierał więcej niż 400-420W po podkręceniu, więc be quiet! Straight Power E9-CM 580W posiada jeszcze spory zapas w razie rozbudowy. Razem za wszystkie komponenty powinniśmy zapłacić od 4600 do 4700 PLN, w zależności gdzie dokonamy zakupów, więc wyrobiliśmy się w granicach przyjętego limitu. Starczyłoby jeszcze na przyzwoitą obudowę, gdyby koledzy z Antyweb.pl sobie jej życzyli np.: SilentiumPC Gladius X80 Pure Black. Taka konfiguracja pozwoli przez długi czas cieszyć się grami w najwyższych ustawieniach, chyba że konwersje z konsol będą miały horrendalne wymagania... w co szczerze wątpimy :) Opis Zdjęcie Cena Procesor Intel Core i5-4670K Mnożnik: Odblokowany Taktowanie: 3400 MHz Ilość rdzeni: 4 TDP: 84W Alternatywy: Intel Core i5-4670 910 zł Płyta główna MSI Z87-G45 Gaming Socket: LGA 1150 Chipset: Intel Z87 Audio: Realtek ALC-1150 Alternatywy: ASRock Z87 Extreme4 590 zł Karta graficzna Gigabyte GTX 770 WindForce 3X OC Taktowanie rdzenia: 1137 MHz Taktowanie pamięci: 7010 MHz Pamięć: 2GB GDDR5 256-bit Alternatywy: Gigabyte HD 7970 WindForce 3X 1599 zł Pamięci RAM 2x 4GB Patriot Viper III 1866 MHz Typ: DDR3 PC14900 Timingi: 9-10-9-27 Napięcie: 1,5V Alternatywy: 2x 4GB G.Skill Sniper 1866 MHz 280 zł Dysk twardy WD Red 1TB Test na PurePC: LINK Cache: 64 MB Obr./min.: 7200 Interfejs: SATA 6.0 Gb/s Alternatywy: Seagate Barracuda 7200.14 1TB 280 zł Dysk SSD Plextor M5S 128 GB Test na PurePC: LINK Prędkość odczytu: 520 MB/s Prędkość zapisu: 390 MB/s Interfejs: SATA 6.0 Gb/s Alternatywy: Crucial M4 128 GB 385 zł Zasilacz Be Quiet! SP L9-CM 580W Obciążalność linii 12V: 564W Wentylator: 135 mm Certyfikat: 80 Plus GOLD Alternatywy: Seasinic G-Series 650W 410 zł Cooler CPU Thermalright HR-02 Macho Waga: 860 gramów Wymiary: 140 x 162 x 102 mm Wentylator: 140 mm Regulacja obrotów PWM Alternatywy: Zalman CNPS 11X Extreme 175 zł Bliźniaczy wątek możecie także obserwować na Antyweb.pl: Tagi: antyweb, zestaw komputerowy,Sebastian Oktaba