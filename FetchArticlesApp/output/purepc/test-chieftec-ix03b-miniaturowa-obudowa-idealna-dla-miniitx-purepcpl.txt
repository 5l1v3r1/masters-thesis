Test Chieftec IX-03B - Miniaturowa obudowa idealna dla Mini-ITX - SPIS TREŚCI 0 - Specyfikacja techniczna Chieftec IX-03B 1 - Chieftec IX-03B - Wygląd zewnętrzny #1 2 - Chieftec IX-03B - Wygląd zewnętrzny #2 3 - Chieftec IX-03B - Wnętrze #1 4 - Chieftec IX-03B - Wnętrze #2 5 - Czy warto kupić Chieftec IX-03B? Nie trudno zgadnąć, że przeważająca część czytelników portalu PurePC.pl korzysta z komputerów PC upakowanych w standardowe obudowy Midi-Tower. Z czego to wynika? Od wielu lat producenci podzespołów komputerowych skupiali się tylko i wyłącznie na relatywnie dużych formatach pozwalających na rozbudowę zestawu o kilka kart rozszerzeń (nie tylko graficznych), kilka dysków twardych tworzących macierze w różnych konfiguracjach, zasilacz ATX oraz całkiem spory system chłodzenia - w tym temacie nie mamy producentom nic do zarzucenia, gdyż w wielu przypadkach komputery wymagały takiej powierzchni aby mogły pracować w sprzyjających warunkach, a chodzi tutaj głównie o osiągane temperatury. Z biegiem czasu procesory stawały się coraz chłodniejsze, zaś czołowe firmy (AMD i Intel) zaczęły montować zintegrowane układy graficzne potrafiące zastąpić dedykowane karty GPU w niektórych zastosowaniach. Nie ma wątpliwości, że otworzyło to nowe możliwości także dla innych producentów, którzy mogli nareszcie na poważnie zająć się rozwojem swoich mniejszych podzespołów, w tym także obudów komputerowych w nowych standardach. Jedną z firm oferujących małe skrzynki (a tak naprawdę pudełka...) jest znany wszystkich Chieftec, jaki dostarczył do naszej redakcji model IX-03B. Autor: Arkadiusz Pracki Na pierwszy rzut oka model Chieftec IX-03B wcale nie przypomina obudowy komputerowej, a raczej dokładkę do istniejącego zestawu ATX bądź dodatkową obudowę dla dysków twardych. Czy produkt o takich wymiarach może więc spełniać rolę osłony dla podzespołów komputerowych? Według Chiefteca sprawdza się w tym świetnie, jednak trzeba pamiętać o wielu ograniczeniach wynikających z niczego innego jak miniaturowej konstrukcji - po pierwsze, musimy zrezygnować z płyty głównej w formacie ATX lub micro-ATX na rzecz Mini-ITX. Po drugie, gracze planujący zakup dedykowanej karty graficznej dla slotu PCI Express powinni raczej zastanowić się nad zakupem typowo sześciennych konstrukcji (np. Bitfenix Prodigy lub Xigmatek Nebula), ponieważ testowany Chieftec IX-03B nie pozwala na montaż nawet najmniejszego akceleratora. Po trzecie, obudowa obsługuje tylko i wyłącznie płytki zasilające zamiast standardowych zasilaczy - gotowe rozwiązanie Chieftec IX o mocy 90 W na swój sposób rekompensuję tę niedogodność. Problemów związanych z małymi wymiarami jest oczywiście więcej, ale czego nie robi się dla własnej konfiguracji Mini-ITX? Kolejną niedogodnością dla użytkownika przyzwyczajonego do sporych przestrzeni w obudowie komputerowej jest konieczność zastosowania ekstremalnie małego radiatora dla procesora - trudno tutaj mówić nawet o konstrukcjach low-profile, gdyż Chieftec IX-03B wymaga czegoś więcej (przykład). Czy tak opornego towarzysza można w ogóle pokochać? Oczywiście że tak, jeśli pokonamy wszystkie przeciwności losu to otrzymamy ekstremalnie mały komputer klasy PC mieszczący się dosłownie na dłoni. W ten sposób możemy stworzyć idealny zestaw HTPC do salonu lub po prostu miniaturowy komputer do pracy lub niezbyt wymagającej rozrywki. Warto wspomnieć, że Chieftec za drobna opłatą dostarcza także mocowanie VESA pozwalające na montaż naszego przyjaciela za monitorem lub telewizorem - wtedy pozbywamy się kilku kabli z widoku i możemy zaskoczyć znajomych samowystarczalnym wyświetlaczem ;) Aby mieć świadomość z jaką obudową mamy do czynienia, warto zerknąć na specyfikację techniczną ujawniającą wady i zalety testowanego produktu: Specyfikacja Chieftec IX-03B: Wymiary: 60 x 215 x 196 mm (W x D x S) / 84 x 215 x 196 mm (z dokładką 5,25 cala) Waga całkowita: 1,5 kilograma Materiały: Stal SECC / Plastik ABS Obsługiwane formaty: Mini-ITX Maksymalna wysokość coolera CPU: około 30 milimetrów (zależnie od grubości dysku twardego) Maksymalna długość karty graficznej: n/d Liczba slotów kart rozszerzeń: 0 Liczba zatok wewnętrznych 3.5 / 2.5 cala: 0 / 2 lub 1 / 1 (dodatkowy zestaw HDD Kit MK-35DV) Liczba zatok zewnętrznych 5.25 cala: 0 lub 1 (slim, dodatkowy zestaw MK-35DV) Liczba zatok zewnętrznych 3.5 cala: 0 Wyjścia na przednim panelu: n/d System chłodzenia Chieftec IX-03B: 2x 50 mm (Opcjonalnie / Boki) Specyfikacja techniczna nie ujawnia zbyt wiele więcej niż przedstawiliśmy we wstępie - obudowa Chieftec IX-03B może posiadać dwie wysokości zależnie od zastosowanego panelu górnego, jednak standardowo jest to 60 milimetrów ze względu na brak miejsca dla dodatkowego napędu zewnętrznego. W przypadku zakupu zestawu MK-35DV otrzymujemy kilka milimetrów dodatkowego miejsca dla napędu typu slim, więc nie powinno być problemu z montażem na przykład czytnika płyt DVD. Maksymalna wysokość systemu chłodzenia procesora jest śmiesznie mała i wynosi około 30 milimetrów, jednak warto pamiętać, że jest to parametr zależny od grubości dysku twardego zawieszonego nad płytą główną (standardowo przyjmujemy, że użytkownik zdecyduje się na SSD o standardowej grubości). Jeśli jesteśmy już przy dysku twardym - w standardzie otrzymujemy miejsca montażowe dla dwóch nośników 2,5 cala oraz jednego 3,5 cala, jednak warto pamiętać, że jeśli zdecydujemy się na montaż typowo pecetowego 3,5-calowego dysku to musimy zastosować odpowiednie dystanse i dodatek w postaci MK-35DV. Nic nie stoi jednak na przeszkodzie, aby w obudowie zamontować dwa 2,5-calowe nośniki jednocześnie, co powinno zaspokoić potrzeby każdego klienta decydującego się na Mini-ITX. Bardzo ciekawą cechą obudowy Chieftec IX-03B jest brak panelu I/O, a więc muszą nam wystarczyć wszystkie porty USB oraz złącza audio umieszczone tylko i wyłącznie na panelu I/O płyty głównej. Producent umożliwia montaż dwóch 50-milimetrowych wentylatorów przy pomocy dołączonych uchwytów - każdy z nich może znajdować się na przeciwległym boku skrzynki. Przejdźmy zatem do oględzin i oceny skorupy zewnętrznej testowanego produktu. 1 2 3 4 5 6 następna › ostatnia » Test Chieftec IX-03B - Miniaturowa obudowa idealna dla Mini-ITX - SPIS TREŚCI 0 - Specyfikacja techniczna Chieftec IX-03B 1 - Chieftec IX-03B - Wygląd zewnętrzny #1 2 - Chieftec IX-03B - Wygląd zewnętrzny #2 3 - Chieftec IX-03B - Wnętrze #1 4 - Chieftec IX-03B - Wnętrze #2 5 - Czy warto kupić Chieftec IX-03B? Tagi: chieftec, ix-03b, mini-itx, obudowa, test,Arkadiusz Pracki