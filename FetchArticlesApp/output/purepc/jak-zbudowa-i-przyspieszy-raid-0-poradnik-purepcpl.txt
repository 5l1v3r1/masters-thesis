Czym w zasadzie jest RAID 0? Dlaczego staje się coraz bardziej popularny? Jak działa, jak zbudować oraz jak ustawić RAID 0 w celu uzyskania najlepszej wydajności? Na podobne i inne pytania postaramy się dzisiaj odpowiedzieć w miarę prosty i przystępny sposób. Razem przejdziemy krok po kroku przez proces budowy macierzy RAID 0, podpowiemy czego nie robić, a na co zwrócić szczególną uwagę. Dodatkowo porównamy także kilka podstawowych ustawień i wybierzemy te najlepsze dla naszej pierwszej macierzy. Poradnik Jak Zbudować i Przyspieszyć RAID 0 - skierowany jest do wszystkich, którzy mają zamiar podnieść wydajność swojego komputera stosunkowo niewielkim kosztem. Czy jednak gra jest warta świeczki? Przekonamy się o tym za chwilę. Autor: Mardok - Patryk Czechowski W dzisiejszych czasach, kiedy ceny dysków są już stosunkowo niewielkie, a ich pojemności rosną, ludzie coraz częściej zastanawiają się nad budową własnych domowych macierzy. Domowa macierz to najlepszy i najtańszy sposób na zwiększenie szybkości działania naszego systemu - wystarczą już dwa dyski twarde, aby móc się cieszyć transferem blisko dwukrotnie większym niż przy pojedynczym napędzie, co bezpośrednio przekłada się na czas ładowania sytemu czy szybkość otwierania aplikacji, nie wspominając już o operacjach na plikach. Zacznijmy od początku, czyli od teorii. Bohater w teorii Nie mam zamiaru tu dokładnie opisywać zasad działania macierzy, a jedynie pobieżnie je przedstawić, aby przybliżyć problematykę osobom niemającym nigdy wcześniej styczności z macierzami RAID. Macierz RAID 0 polega na łączeniu ze sobą dwóch lub więcej dysków twardych w jedną całość. Przy czym należy pamiętać, iż powstały obszar to wielkość najmniejszego dysku pomnożona przez ilość dysków. Dla przykładu, mając macierz zbudowaną z trzech dysków, dwóch 250GB i jednego 200GB otrzymamy przestrzeń o rozmiarze 600GB. Przykłady: 80GB = 3x 80GB = 240GB 200GB + 250GB = 2x 200GB = 400GB Dane na tak powstałej macierzy/przestrzeni są przeplatane między dyskami, dzięki czemu otrzymujemy prawie dwukrotny wzrost wydajności (w wypadku użycia dwóch dysków twardych), gdyż operacje są rozkładane na dwa fizyczne napędy. Przy dodaniu kolejnego (trzeciego, czwartego itd.) dysku do macierzy RAID 0 wzrost wydajności będzie wprost proporcjonalny do liczby dysków. Przykłady: 2 dyski twarde = wydajność operacji zapisu i odczytu będzie prawie dwukrotnie szybsza niż w wypadku pojedynczego napędu 3 dyski twarde = wydajność operacji zapisu i odczytu będzie prawie trzykrotnie szybsza niż w wypadku pojedynczego napędu Niestety z takim podziałem danych wiąże się też pewne niebezpieczeństwo, wystarczy, aby awarii uległ choć jeden dysk w macierzy, a wszystkie dane zostaną utracone. Spowodowane jest to tym, iż cała macierz RAID 0 jest widziana jako jedna całość. Z innych najczęściej wymienianych wad macierzy RAID 0 jest to, iż maksymalny rozmiar macierzy to wielokrotność najmniejszego dysku. Więcej informacji o różnych trybach RAID można znaleźć tutaj: https://www.purepc.pl/node/1395?pageNo=3 Platforma Testowa: Wszystkie przeprowadzone w tym artykule testy i porównania były wykonywane na moim domowym komputerze, którego używam na co dzień. Konfiguracja komputera: Procesor : Core 2 Duo E6600 RAM : 4x OCZ 1GB Plat. v2 800 CL4 Płyta Główna : Abit AB9 Quad GT (BIOS v1.6) HDD : 2x ST3250410AS oraz WD2500KS Użyte oprogramowanie: Windows Vista X86 HD Tach v3.0.4.0 HD Tune v2.53 Everest v4.20.1219 Beta Intel Matrix Storage Manager v7.6.0.1011 oraz v7.8.0.1012* *Wszystkie testy poza testem sterowników zostały przeprowadzone na Intel Matrix Storage Manager v7.8.0.1012. 1 2 3 4 5 6 7 8 następna › ostatnia » Tagi: dyski twarde, poradnik, raid, raid 0,Mardok