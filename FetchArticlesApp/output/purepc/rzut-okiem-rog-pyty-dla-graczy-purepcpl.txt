Sprzęt dla gracza/entuzjasty - niby prosta sprawa, jednak nie do końca. Czym tak naprawdę powinien cechować się taki hardware? Wydajność stoi pewnie na szczycie oczekiwań, następnie możemy wybierać pomiędzy jakością, marką, wyglądem i jak bardzo jest to towar “odbajerowany". W końcu na różnych turniejach i spotkaniach trzeba jakość odróżniać się od innych, aby wyrobić sobie osobny styl – podobnie jak z ubiorem. W dzisiejszym artykule zagłębimy się w ofertę firmy Asus, mianowicie serię płyt R.O.G. Autor: Marcin "ryba" Rywak Co ten tajemniczy skrót oznacza? Otóż nic innego jak Republic of Gamers – Republika Graczy. Są to na razie płyty główne, lecz z czasem ta oferta powinna się rozszerzyć o kolejne produkty. Na dzień dzisiejszy w opisywanej serii znajdują się niżej wymienione modele: Asus ROG Commando 1.1 P965 Asus Striker Extreme nVidia nForce 680i SLI Asus ROG Crosshair nForce 590 SLI W dzisiejszym artykule przyjrzymy się tejże serii płyt na przykładzie Strikera Extreme – opartym o chipset Nvidia nF680i. Czym ta seria płyt może odznaczyć się na tle innych producentów, a także na tle innych produktów spod znaku Asus’a? Przede wszystkim, Asus postawił tutaj na wydajność, a także możliwość łatwego i przyjemnego overclockingu – podkręcania, czyli zwiększania wydajności ponad wartości gwarantowane przez producentów. W końcu na wyniki graczy wpływa wiele czynników, także sprzęt na jakim trenują oraz uczestniczą w turniejach. W BIOSIE odnajdziemy dużo więcej opcji do optymalizacji wydajności naszej platformy. Szczególnie tyczy się to rozbudowanej zakładki z ustawieniami pamięci oraz poszerzony zakres regulacji napięć poszczególnych elementów płyty głównej. Kolejną rzeczą, na jaką warto zwrócić uwagę przy ocenie tej serii produktów, jest zastosowany specjalny system chłodzenia. Z założenia miał on umożliwić sprawne chłodzenie ważnych elementów płyty głównej, przy zachowaniu tak bardzo cennej dla graczy ciszy. Przecież nikt nie potrafiłby skupić się odpowiednio przy grze, gdyby koło ucha miał ustawione wentylatory pokroju popularnej Delty 120x38mm ~150CFM (dla niezorientowanych: jest to mała maszynka do mielenia mięsa, przy czym potrafi prawie sama latać, przez co jest piekielnie głośna). Całość możemy wspomóc niewielką turbinką. Zakłada się ją na jeden z dowolnych radiatorów nad sekcją zasilania. Dodatkowo na płycie umieszczono aż 8 gniazd do podłączenia wentylatorów, z czego czterema z nich możemy sterować dowolnie z poziomu biosu. Na zwolnionych obrotach ta turbinka nie przeszkadza w żaden sposób, a dodatkowy nawiew na radiator na pewno się przyda. Jest jeszcze kilka rzeczy, które mogą się przydać chyba każdemu, nie tylko graczom. Mianowicie podniesiona jakość wykonania całej płyty głównej ma tutaj też duże znaczenie. Kto ma do czynienia ze światem hardware’u już dłuższy czas, znajdzie w swojej pamięci takie banalne sytuacje jak spuchnięte, lub wręcz wybuchowe, kondensatory elektrolityczne. W najlepszym wypadku, cały Pecet będzie pracował dalej bez jakichkolwiek problemów; gorzej będzie, gdy się okaże, że przełoży się to na ciągłe resety (możliwa utrata danych). Równie dobrze możemy stracić płytę główną, a także inny sprzęt, co może być już dla nas dużym problemem. Asus wychodzi z rozwiązaniem tej sytuacji. Zastosowanie na całej płycie kondensatorów EL-Capless jest całkowitym wyzbyciem się tych problemów. Dodatkowo 8-mio fazowa sekcja zasilania zapewni nam długotrwałą pracę z równoczesnym zachowaniem dużego zapasu mocy do ekstremalnego overclockingu. Zwieńczeniem całości są dodatki. Nie są one niezbędne do użytkowania danego sprzętu, lecz są zawsze miłym akcentem, który może uprzyjemnić nam pracę z nim. Innowacyjnym rozwiązaniem jest zastąpienie niezbyt wygodnego wyświetlacza LED na płycie głównej, który umożliwiał nam odczytanie pracy komputera podczas postu, ale także szybka diagnozę jakiegoś prostego problemu bądź awarii. Koniec z nudnymi i nic nieznaczącymi kodami - teraz możemy odczytać cały przebieg POSTU na dołączonym wyświetlaczu LCD, który znajduje się z tyłu płyty głównej, obok portów I/O. Jest to trochę niewygodne położenie, gdy mamy całość zamkniętą w obudowie, a do tego jest zasunięta jakimś meblem. Niemniej jednak może okazać się to bardzo pomocne. Z przydatnych upiększaczy, Asus wyposażył swoje płyty w niebieską iluminację PCB. Słaba niebieska poświata ma za zadanie rozświetlić wnętrze naszego komputera, podczas gdy jest on wyłączony i chcemy wymienić coś w jego wnętrzu. Nie masz obudowy i cała platforma leży u Ciebie na biurku? Odpalanie komputera przy pomocy włączników na kablu, bądź śrubokrętem, nie wygląda zbyt profesjonalnie. Dlatego otrzymujemy trzy dodatkowe przyciski. Power oraz Reset są już czasem spotykane na innych płytach głównych, tutaj dodatkowo otrzymujemy przycisk Clear CMOS. Reset ustawień biosu nigdy nie był tak łatwy. Podsumowanie Po prezentacji wszystkich możliwości serii płyt R.O.G. możemy uznać, że jest to aktualnie najwyższa klasa płyt głównych dostępnych na rynku. Nachodzi teraz pytanie: dla kogo to wszystko? Oczywiście cena, tak jak same płyty główne, wybija się znacznie ponad przeciętną. Koszt np. Strikera Extreme wynosi ~1200zł, a praktycznie niewiele gorsza referencyjna płyta od nVidii, oparta o ten sam chipset, bez tych wszystkich dodatków i z uboższym chłodzeniem, kosztuje ~900zł. Nie jest to na tyle mała różnica, aby każdy mógł sobie pozwolić na zakup płyt z tej serii. Jeżeli jesteś pewny, że standardowe rozwiązania to dla Ciebie za mało i możesz pozwolić sobie na zakup płyt spod znaku R.O.G., z przyjemnością zachęcam. W przeciwnym wypadku, gdy te wszystkie dodatki nie są nam potrzebne i overclocking nas nie interesuje, należy je omijać szerokim łukiem, gdyż będzie to niepotrzebny wydatek, a za zaoszczędzoną różnicę moglibyśmy kupić lepszy procesor/RAM lub coś innego. [skomentuj artykuł na forum dyskusyjnym] Tagi: dla graczy, płyty główne,ryba