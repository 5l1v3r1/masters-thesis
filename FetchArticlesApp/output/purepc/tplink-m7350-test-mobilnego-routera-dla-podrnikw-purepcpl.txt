TP-Link M7350 - Test mobilnego routera dla podróżników - SPIS TREŚCI 0 - TP-Link M7350 - Ciekawie zapowiadający się mobilny router 1 - TP-Link M7350 - Wygląd zewnętrzny 2 - TP-Link M7350 - Interfejs konfiguracyjny 3 - Testy: Wi-Fi 802.11n 2,4 / 5 GHz / USB / WAN / Czas pracy na akumulatorze / Czas ładowania 4 - Podsumowanie – W poszukiwaniu idealnego routera zdolnego do pracy poza domem... W dzisiejszych czasach właściwie każdy z nas posiada dostęp do Internetu dosłownie w kieszeni. Funkcjonalność smartfona czy tabletu bez dostępu do globalnej sieci ulega bowiem drastycznemu ograniczeniu. Dlatego też popularnie zwany „pakiet internetowy” pozwalający na transfer pewnej ilości danych stanowi najczęściej jeden z podstawowych składników umowy z operatorem komórkowym. Pojawia się tu jeden problem – limit transferu danych wchodzący w skład ofert o w miarę przystępnej cenie bywa zwykle dość mały i obejmuje ledwie 0,5 GB czy 1 GB. Oczywiste jest, że ilość taka wyczerpie się bardzo szybko, szczególnie w dobie stron internetowych przeładowanych reklamami czy usług streamingu audio/wideo. Dobrym rozwiązaniem są więc dedykowane oferty mobilnego dostępu do Internetu, ze znacznie większymi limitami. To załatwia kwestię bycia „online”, jednak wyłącznie dla jednego urządzenia. A co, jeśli chcielibyśmy udostępnić nasze łącze internetowe innym? Z pomocą przychodzą mobilne routery 3G/4G z wbudowanym akumulatorem. Przedstawicielem tej grupy produktowej jest TP-Link M7350. Wzięliśmy to ciekawe urządzenie na warsztat, by przyjrzeć się jego możliwościom. Jeśli i Was ciekawi, co potrafi ten maluch, zapraszamy do lektury naszego testu. Autor: Kamil Śmieszek Wielu czytelników pewnie od razu będzie chciało wytknąć nam pewną nieścisłość wynikającą z powyższego tekstu. Argument jest jeden: „Chwila, a co z możliwością stworzenia hotspota na urządzeniach działających pod kontrolą Androida/Windows Phone/iOS?”. Tak, zgadza się, sprzęt ten oferuje taką funkcję. W naszej opinii jednak przydaje się ona wyłącznie w sytuacjach szczególnie awaryjnych. Po pierwsze, jak już wspomnieliśmy, limit 500 megabajtów to chyba trochę zbyt mało na w miarę intensywne korzystanie z sieci, prawda? Ktoś się wtedy odezwie: „No to przełożę kartę SIM na tą z dedykowaną usługą mobilnego dostępu”. I znowu prawda, ale…ten krok z kolei praktycznie pozbawi smartfon możliwości dzwonienia czy wysyłania SMSów. Techniczne, będzie to oczywiście możliwe (chyba, że operator na to nie pozwala), jednak chyba w każdej polskiej sieci komórkowej narazi Was na dodatkowe koszty. Istnieje jeszcze rozwiązanie pośrednie w postaci urządzenia pozwalającego na korzystanie z dwóch kart SIM jednocześnie. Przyznajmy jednak, że takiego sprzętu na rynku jest raczej mało, a jeśli już, to zwykle są to urządzenia nie najwyższych lotów. Przenośny router, taki jak testowany TP-Link M7350, wydaje się być dobrym rozwiązaniem problemu z udostępnieniem mobilnego łącza internetowego za pośrednictwem sieci bezprzewodowej Wi-Fi. Ponadto, dzięki wbudowanemu akumulatorowi sprzęt ten jest całkowicie niezależny od zewnętrznego źródła zasilania, a więc jedynym czynnikiem decydującym o tym, czy uzyskamy dostęp do sieci jest zasięg operatora... no i oczywiście stan baterii w urządzeniach klienckich ;) Dlatego też, taki router przyda się na wakacjach, w jakimkolwiek środku transportu, czy wszędzie tam, gdzie chcielibyśmy szybko i bez jakichkolwiek „zewnętrznych” problemów przeglądać zasoby Internetu. Wracając do rzeczonego TP-Linka - na pierwszy rzut oka, nie powinien on mieć żadnych trudności w spełnieniu powyższych wymagań. Posiada obsługę LTE oraz Wi-FI, a także wbudowany akumulator. Co więcej, wyposażony został on w slot na kartę pamięci microSD, co tez pozwoli uczynić z niego bardzo prosty serwer plików. Przyjrzyjmy się zatem specyfikacji technicznej modelu M7350: Porty: 1x micro-USB (zasilanie, transfer danych na microSD) Antena: wewnętrzna Tryby pracy: router 3G/4G, AP Obsługiwane standardy mobilnego dostępu do sieci: GPRS, EDGE, UMTS, HSPA, DC-HSPA+, FDD-LTE Cat4 (max download: 150 Mb/s, upload: 50 Mb/s) Obsługiwane standardy WiFi: IEEE 802.11b, IEEE 802.11g, IEEE 802.11n Częstotliwość pracy: 2.4 GHz Bezpieczeństwo WLAN: WEP (64/128 bit), WPA/WPA2-PSK, WPA/WPA2 Enterprise (Radius), filtrowanie MAC DHCP: serwer, lista klientów, rezerwacja adresów Port Forwarding: brak Zapora sieciowa: brak Wymiary: 10.6 × 6.6 × 1.6 cm (S x D x W) 24 miesiące gwarancji Cena: około 500 złotych Niestety, w przeciwieństwie do pozostałych testowanych przez nas routerów, w przypadku TP-Linka M7350 nie jesteśmy w stanie podać zbyt wielu szczegółów dotyczących danych technicznych ponad to, czym karmi nas producent (brak danych o chipie Wi-Fi, procesorze czy pamięci RAM). A więc, przejdźmy do konkretów. Bohater dzisiejszego testu wspiera transmisję danych pakietowych w standardach FDD-LTE Cat4, UMTS, HSPA, DC-HSPA+, czy wreszcie GPRS i EDGE. Maksymalny transfer, jaki wbudowany modem jest w stanie w teorii osiągnąć, to 150 Mb/s dla downloadu i 50 Mb/s dla uploadu. Wbudowane Wi-Fi pracuje w trybach 802.11 a/b/g/n w częstotliwościach 2,4 lub 5 GHz. Wspomniany już slot microSD obsłuży karty o maksymalnej pojemności 32 GB, natomiast akumulator cechuje się pojemnością 2550 mAh. Czas więc sprawdzić, jak to wszystko przełoży się na realne działanie routera. 1 2 3 4 5 następna › ostatnia » TP-Link M7350 - Test mobilnego routera dla podróżników - SPIS TREŚCI 0 - TP-Link M7350 - Ciekawie zapowiadający się mobilny router 1 - TP-Link M7350 - Wygląd zewnętrzny 2 - TP-Link M7350 - Interfejs konfiguracyjny 3 - Testy: Wi-Fi 802.11n 2,4 / 5 GHz / USB / WAN / Czas pracy na akumulatorze / Czas ładowania 4 - Podsumowanie – W poszukiwaniu idealnego routera zdolnego do pracy poza domem... Tagi: lte, m7350, mobile, recenzja, router, sieć, test, tp-link, tp-link m7350, wifi,Kamil Śmieszek