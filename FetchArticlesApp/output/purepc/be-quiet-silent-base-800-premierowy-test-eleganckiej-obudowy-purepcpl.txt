be quiet! Silent Base 800. Premierowy test eleganckiej obudowy - SPIS TREŚCI 0 - Specyfikacja techniczna be quiet! Silent Base 800 1 - be quiet! Silent Base 800 - Wygląd zewnętrzny #1 2 - be quiet! Silent Base 800 - Wygląd zewnętrzny #2 3 - be quiet! Silent Base 800 - Wnętrze #1 4 - be quiet! Silent Base 800 - Wnętrze #2 5 - Platforma testowa i metodologia pomiarowa 6 - be quiet! Silent Base 800 - Testy - Temperatury procesora 7 - be quiet! Silent Base 800 - Testy - Temperatury karty graficznej 8 - be quiet! Silent Base 800 - Testy - Temperatury mostka północnego 9 - Czy warto kupić be quiet! Silent Base 800? Obudowy komputerowe mogą być duże lub małe, wielokształtne lub proste, kolorowe lub ciemne jak listopadowa noc - różnorodność pozwala klientom na zakup produktu, który niemal w stu procentach odpowiada ich upodobaniom. Zazwyczaj mamy do czynienia z prostymi bryłami wyposażonymi w różnego rodzaju ozdobniki, takie jak metalowe siatki, barwne paski lub wytłoczenia na panelach bocznych, jednak zdarzają się także bardzo ciekawe, a zarazem kontrowersyjne konstrukcje różniące się od tzw. mainstreamu. Do której grupy należy najnowszy produkt od znanej firmy be quiet!? Wspomniany producent kojarzy nam się głównie z zasilaczami i akcesoriami (m.in. wentylatorami), ale już kilka miesięcy temu poznaliśmy nową strategię firmy obejmującą także ekspansje na kolejne rynki. Dzieckiem tych planów jest testowany dzisiaj model be quiet! Silent Base 800 będąca pierwszym, i na pewno nie ostatnim słowem niemieckiej marki w kategorii obudów komputerowych. Już na wstępie warto zaznaczyć, że jest to wejście na rynek skrzynek PC w postaci mocnego kopnięcia w drzwi - produkt wydaje się bezkompromisowym rozwiązaniem dla fanów ciszy, wydajności i świetnego wyglądu. Zapraszamy na nasz premierowy test! Autor: Arkadiusz Pracki Firma be quiet! przez wiele lat działania na rynku podzespołów komputerowych zdążyła przyzwyczaić swoich klientów zarówno do wysokich cen, jak i dużych możliwości swoich produktów. Zdarzały się także drobne potknięcia (m.in. problematyczne serie zasilaczy), ale niemiecka marka dalej jest kojarzona z wysoką jakością, solidnością i segmentem premium. Producent zasilaczy i wentylatorów już dawno temu mógł zaprezentować pierwszą linię obudów komputerowych swojego autorstwa, jednak be quiet! wolało najwidoczniej poczekać wiele lat na odpowiedni czas i lepsze perspektywy na rynku tychże produktów. Niektórzy zaczynają swoją ekspansję od tańszych modeli mogących spopularyzować daną markę i przyzwyczaić klientów do jej istnienia w danym segmencie, dzięki czemu budowanie solidnej linii produktów jest o wiele łatwiejsze i narażone na mniejsze ryzyko - be quiet! chce jednak być kojarzone z produktami o wysokiej jakości, przez co testowany dzisiaj model Silent Base 800 nie należy ani do niskiej, ani do średniej klasy obudów komputerowych. Mamy do czynienia ze skrzynką pretendującą do miana produktu premium, a już na pewno sugeruje to cena detaliczna na poziomie 119 euro (realnie około 500 złotych). Czy najnowszy model będzie stanowił realną konkurencję dla produktów innych znanych marek? W tej kategorii cenowej wybór jest już spory i każdy nowy zawodnik musi pokazywać coś nowego - coś, co przyciągnie klientów i utrzyma ich w przekonaniu, że rozsądnie wydali niemałą kwotę na zakup obudowy komputerowej. Debiuty nigdy nie są łatwe, ale z takim doświadczeniem na rynku podzespołów komputerowych firma be quiet! nie powinna mieć najmniejszych problemów. Jak dowiadujemy się z oficjalnej dokumentacji, model be quiet! Silent Base 800 został w całości opracowany i zaprojektowany w Niemczech. Prace nad pierwszą obudową tej marki miały trwać więcej niż 365 dni - projektanci skupili się przede wszystkim na opracowaniu najlepszych rozwiązań chłodzących i wentylacyjnych, jednak nie zapomnieli również o wymaganej przestrzeni dla high-endowych podzespołów komputerowych. Na pierwszy rzut oka be quiet! Silent Base 800 wydaje się całkiem dużą konstrukcją wychodzącą poza standardowe wymiary Midi-Tower i rzeczywiście tak jest, ale po usunięciu paneli bocznych możemy doznać pewnego szoku... Mogłoby się wydawać, że kolos pomieści coś więcej niż płytę główną ATX (micro-ATX, Mini-ITX), kilka dysków twardych i zasilacz ATX - cały sekret tkwi w ponadwymiarowych panelach, które sztucznie zwiększają objętość skrzynki. Nie jest to jednak widzimisię projektantów, bowiem wszystko opiera się na chęci dostarczenia najwydajniejszego chłodzenia przy jak najniższym poziomie hałasu. Odpowiedni kształt plastikowych paneli ma zapewniać dobry przepływ powietrza przy jednoczesnym zachowaniu hałasu we wnętrzu obudowy - dosłownie. Cyrkulacja odbywa się przy pomocy fabrycznych wentylatorów wykorzystujących otwory znajdujące się w kluczowych miejscach. Przestrzenie oddzielające plastikowe elementy od właściwej konstrukcji mają pomagać w odbijaniu hałasu z powrotem do środka skrzynki. Wszystko to brzmi ciekawie, spójrzmy teraz na specyfikację techniczną: Specyfikacja be quiet! Silent Base 800: Wymiary: 559 x 495 x 266 mm (W x D x S) Waga całkowita: 9,3 kilograma Materiały: Stal SECC / Plastik ABS / Nylon Obsługiwane formaty: ATX / micro-ATX / Mini-ITX Maksymalna wysokość coolera CPU: 170 mm Maksymalna długość karty graficznej: 290 mm / 400 mm (bez koszyka HDD) Liczba slotów kart rozszerzeń: 7 Liczba zatok wewnętrznych 3.5 / 2.5 cala: 7 / 4 Liczba zatok zewnętrznych 5.25 cala: 3 Liczba zatok zewnętrznych 3.5 cala: 0 Wyjścia na przednim panelu: 2x USB 3.0 / 2x USB 2.0 / 2x Audio Maty wygłuszające System chłodzenia be quiet! Silent Base 800: 2x 140 mm (2x 140 mm Fabrycznie / Front) 1x 120 mm (1x 120 mm (Fabrycznie / Tył) 2x 120 mm lub 2x 140 mm (Opcjonalnie / Góra) 1x 120 mm lub 1x 140 mm (Opcjonalnie / Dół) 1x 120 mm (Opcjonalnie / Panel boczny) Filtry przeciw kurzowi (Front / Dół / Zasilacz / Panele boczne) Testowana obudowa be quiet! Silent Base 800 posiada w standardzie trzy wentylatory z serii be quiet! Pure Wings 2 pracujące z prędkością 1000 RPM (przód) lub 1500 RPM (tył). Tak jak wspomnieliśmy wcześniej, konstrukcja o całkiem sporych wymiarach pomieści płyty główne w standardzie ATX, jak również wcale nie najwyższe systemy chłodzenia CPU o wysokości do 170 milimetrów - do tego dochodzi przestrzeń dla kart graficznych o długości 290 milimetrów (400 milimetrów po wymontowaniu górnego koszyka na dyski twarde). Silent Base 800 pozwala na montaż zasilaczy ATX o długości do 290 milimetrów, o ile oczywiście nie zdecydujemy się na montaż dolnego wentylatora. Produkt posiada kompleksowe zabezpieczenie przeciwkurzowe obejmujące przedni panel, dół (zasilacz i dodatkowy wentylator) oraz obydwa boki. Nie znajdziemy tutaj filtra na górze, ale konstrukcja skrzynki nie pozwoli raczej na przedostawanie się sporych ilości drobinek przy pomocy wlotów (a raczej wylotów) w górnym panelu. W tej cenie możemy również liczyć na maty wygłuszające znajdujące się zarówno po wewnętrznej stronie panelu frontowego, jak i na panelach bocznych. Entuzjaści chłodzenia wodnego mogą zamontować przedni radiator o szerokości do 140 milimetrów, górny o długości do 280 milimetrów (slim) lub tylny o szerokości 120 milimetrów. Jesteśmy nieco zawiedzeni brakiem dodatkowych elementów, tj. wbudowanego kontrolera obrotów dla wentylatorów (przynajmniej tych trzech fabrycznych) lub mostka pozwalającego na łatwe podłączenie wszystkich śmigieł do jednego źródła zasilania. W cenie 119 euro mogliśmy spodziewać się ich obecności, więc pierwszy minus znalazł się na naszej liście jeszcze przed rozpoczęciem właściwych oględzin. Przejdźmy zatem do opisu i oceny wyglądu zewnętrznego - będzie niewątpliwie nad czym się zastanowić ;) 1 2 3 4 5 6 7 8 9 następna › ostatnia » be quiet! Silent Base 800. Premierowy test eleganckiej obudowy - SPIS TREŚCI 0 - Specyfikacja techniczna be quiet! Silent Base 800 1 - be quiet! Silent Base 800 - Wygląd zewnętrzny #1 2 - be quiet! Silent Base 800 - Wygląd zewnętrzny #2 3 - be quiet! Silent Base 800 - Wnętrze #1 4 - be quiet! Silent Base 800 - Wnętrze #2 5 - Platforma testowa i metodologia pomiarowa 6 - be quiet! Silent Base 800 - Testy - Temperatury procesora 7 - be quiet! Silent Base 800 - Testy - Temperatury karty graficznej 8 - be quiet! Silent Base 800 - Testy - Temperatury mostka północnego 9 - Czy warto kupić be quiet! Silent Base 800? Tagi: atx, be quiet!, micro-atx, midi-tower, mini-itx, obudowa, pure wings 2, silent base 800, test,Arkadiusz Pracki