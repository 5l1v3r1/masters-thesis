SilverStone Raven RV05. Obudowa z obróconą płytą główną - SPIS TREŚCI 0 - Specyfikacja techniczna SilverStone Raven RV05 1 - SilverStone Raven RV05 - Wygląd zewnętrzny #1 2 - SilverStone Raven RV05 - Wygląd zewnętrzny #2 3 - SilverStone Raven RV05 - Wnętrze #1 4 - SilverStone Raven RV05 - Wnętrze #2 5 - Platforma testowa i metodologia pomiarowa 6 - SilverStone Raven RV05 - Testy - Temperatury procesora 7 - SilverStone Raven RV05 - Testy - Temperatury karty graficznej 8 - SilverStone Raven RV05 - Testy - Temperatury mostka północnego 9 - Czy warto kupić SilverStone Raven RV05? Obudowa komputerowa to tak naprawdę jedyny podzespół komputera widziany każdego dnia - możemy oczywiście obudować peceta kilkoma płytami i w ogóle go nie zobaczymy, jednak większość z nas stawia komputer w widocznym miejscu i warstwa zewnętrzna stanowi niejako ozdobę pokoju. Właśnie dlatego producenci obudów mogą oferować droższe konstrukcje, które wyróżniają się nie tylko większymi możliwościami zabudowy, ale także ciekawym designem. Gdyby klienci nie zwracali uwagi na wygląd, to wielu modeli dostępnych obecnie na rynku nigdy byśmy nie zobaczyli. Do wąskiej grupy niecodziennych obudów komputerowych możemy niewątpliwie zaliczyć bohatera dzisiejszego testu stworzonego przez znaną markę SilverStone. Model z serii Raven RV05 już na pierwszy rzut oka wydaje się nieco kosmiczny, ale dopiero po zagłębieniu się w szczegóły dowiadujemy się o ciekawej konstrukcji wyróżniającej się jedną szczególną cechą... Jaką? Zapraszamy na dalszą część spotkania z nietypowym zawodnikiem z Tajwanu! Autor: Arkadiusz Pracki SilverStone posiada w swojej ofercie wiele obudów komputerowych przeznaczonych dla różnych zastosowań. W portfolio znajdziemy zarówno produkty przeznaczone dla małych zestawów HTPC, aluminiowe skrzynki, jak również wielkie konstrukcje dla entuzjastów. Testowany dzisiaj model należy do specyficznej serii SilverStone Raven, która wyróżnia się niecodziennym wyglądem, śmiałymi kształtami oraz nietypowym położeniem głównych podzespołów. W chwili obecnej w sklepach znajdziemy sześć obudów ze wspomnianej rodziny, z czego zdecydowana większość jest przeznaczona dla użytkowników planujących złożenie zestawu w standardzie ATX - tylko jeden rodzynek (RVZ01) jest zdecydowanie mniejszy od swoich krewnych. SilverStone Raven RV05 goszczący w naszej redakcji to prawdopodobnie najbardziej racjonalny wybór z całej serii, aczkolwiek każdy może mieć na ten temat inne zdanie. Co innego, że każda obudowa ma swój niepowtarzalny design i równie dobrze testowany Raven RV05 może być nazywany największym kosmitą z całej serii. No dobrze, dlaczego cały czas skupiamy się na wyglądzie i uważamy, że mamy do czynienia z produktem niemieszczącym się w typowych ramach dla standardu ATX? SilverStone Raven RV05, co za buntownik! Na naszym portalu coraz częściej testujemy nietypowe modele wyróżniające się wyglądem lub konstrukcją. SilverStone Raven RV05 to prawdziwy buntownik, a już najlepiej świadczy o tym pochylona konstrukcja - prosimy nie regulować biurek i nie prostować podłogi, bowiem obudowa po postawieniu wyraźnie skłania się ku przodowi i jest to zupełnie normalne. Lekkie przechylenie jeszcze o niczym nie świadczy... zajrzyjmy jednak na górę lub do tyłu. Tutaj doznajemy prawdziwego szoku, bowiem na plecach nie znajdziemy żadnych otworów dla panelu I/O płyty głównej, slotów kart rozszerzeń, a nawet luki dla zasilacza. Zdejmując górny panel (w sumie trudno nazwać plastikowy stelaż panelem) dowiadujemy się całej prawdy - wszystkie wyjścia znajdują się w dosyć nietypowym miejscu, czyli na górze obudowy. Mówiąc prościej, całe wnętrze komputera jest obrócone o 90 stopni, co zostało zaczerpnięte z modelu SilverStone Raven RV01. Na pierwszy rzut oka rozwiązanie to może wydawać się mocno nieprzemyślane, nieco dziwne lub po prostu bezsensowne. Za tym wszystkim stoi jednak ciekawe podejście inżynierów, którzy postanowili stuningować nieco staroświeckie podejście do montażu podzespołów komputerowych. Zerknijmy na specyfikację techniczną testowanego zawodnika: Specyfikacja SilverStone Raven RV05: Wymiary: 529 x 498 x 242 mm (W x D x S) Waga całkowita: 7,6 kilograma Materiały: Stal SECC / Plastik ABS Obsługiwane formaty: SSI-CEB / ATX / micro-ATX Maksymalna wysokość coolera CPU: 162 mm Maksymalna długość karty graficznej: 314 mm Liczba slotów kart rozszerzeń: 7 Liczba zatok wewnętrznych 3.5 / 2.5 cala: 2 / 2 Liczba zatok zewnętrznych 5.25 cala: 0 (możliwość montażu ODD Slim) Liczba zatok zewnętrznych 3.5 cala: 0 Wyjścia na przednim panelu: 2x USB 3.0 / 2x Audio Płyta główna obrócona o 90 stopni Trójstopniowa regulacja prędkości wbudowanych wentylatorów System chłodzenia SilverStone Raven RV05: 1x 120 mm (Opcjonalnie / Góra) 2x 180 mm lub 2x 140 mm lub 3x 120 mm (2x 180 mm Fabrycznie / Dół) Filtry przeciw kurzowi (Dół / Zasilacz) Mamy do czynienia z obudową w standardzie Midi-Tower, która potrafi pomieścić nieco większe płyty główne w formacie SSI CEB, ale jednocześnie poradzi sobie tylko z dwoma 3,5-calowymi dyskami twardymi. Do tego dochodzi miejsce dla dwóch 2,5-calowych nośników SSD. Nietypowa konstrukcja modelu SilverStone Raven RV05 ograniczyła także możliwość montażu wysokiego systemu chłodzenia procesora - mówimy o maksymalnej wysokości 162 milimetrów. Karty graficzne montowane tylnym panelem do góry mogą mieć maksymalną długość 314 milimetrów, co nie powinno sprawiać żadnego problemu nawet dla najbardziej wymagających entuzjastów chcących zamontować najwydajniejsze modele. Długość zasilacza jest zależna od obecności koszyka na dyski twarde - jeśli zdecydujemy się na jego demontaż, to otrzymamy wolną przestrzeń o długości aż 343 milimetrów, natomiast w przypadku wykorzystywania wbudowanej zatoki musimy posiadać zasilacz o maksymalnej długości 160 milimetrów. Producent nie przewidział możliwości montażu 5,25-calowego napędu zewnętrznego, jednak otrzymujemy zatokę na napęd typu Slim - musimy jednak pamiętać o konieczności wkładania płyt przez wąski otwór, więc nie ma mowy o wysuwanej tacce. Fabryczny system chłodzenia został oparty na dwóch 180-milimetrowych wentylatorach Air Penetrator wyposażonych w niezależną trójstopniową regulację prędkości. Wielki filtr przeciwkurzowy osłania cały dół skrzynki, natomiast w zestawie znajdziemy także oddzielną siatkę montowaną pod zasilaczem. Jak widać, mamy do czynienia z nietypową obudową i jest to zauważalne także w specyfikacji technicznej. Zacznijmy oględziny zewnętrzne ujawniające całą prawdę na temat wyglądu testowanej obudowy. 1 2 3 4 5 6 7 8 9 następna › ostatnia » SilverStone Raven RV05. Obudowa z obróconą płytą główną - SPIS TREŚCI 0 - Specyfikacja techniczna SilverStone Raven RV05 1 - SilverStone Raven RV05 - Wygląd zewnętrzny #1 2 - SilverStone Raven RV05 - Wygląd zewnętrzny #2 3 - SilverStone Raven RV05 - Wnętrze #1 4 - SilverStone Raven RV05 - Wnętrze #2 5 - Platforma testowa i metodologia pomiarowa 6 - SilverStone Raven RV05 - Testy - Temperatury procesora 7 - SilverStone Raven RV05 - Testy - Temperatury karty graficznej 8 - SilverStone Raven RV05 - Testy - Temperatury mostka północnego 9 - Czy warto kupić SilverStone Raven RV05? Tagi: atx, micro-atx, midi-tower, obudowa, raven rv05, silverstone, silverstone raven rv05, ssi ceb, test,Arkadiusz Pracki