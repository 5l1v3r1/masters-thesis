Era popularnych pamięci DDR2 powoli zmierza ku końcowi. Niektóre rzeczy są nieuniknione i tak jak po nocy nastaje dzień, tak też ta chwila musiała w końcu nadejść. Powoli zza horyzontu wyłania się widmo nowego standardu - DDR3. Czy nowy oznacza lepszy i wydajniejszy? Czy może jest to kolejna niepotrzebna pseudo-rewolucja? Takie pytanie z pewnością stawia sobie wielu z Was. Postanowiliśmy więc bliżej przyjrzeć się nowym pamięciom i przeprowadzić kilka pomiarów. Dzisiejszy przegląd obejmuje zestawy poczynając od tanich PC-10664, kończąc na bardzo drogich PC-16000. Zapraszamy zatem do nowego testu na łamach naszego portalu! Autor: ryba – Marcin Rywak. Dzisiejszy test nie będzie jednak odpowiedzią na pytanie, czy pamięci DDR3 są lepsze od DDR2 oraz jak opłacalny będzie to zakup. Tym razem skupimy się na przeglądzie serii pamięci w zestawach 2x1GB DDR3, aby wybrać najbardziej optymalny zestaw dla zwykłego użytkownika. Pytanie, czy DDR3 to absolutne minimum, czy dalej jest traktowane jako produkt dla wybranych, rozwiniemy przy okazji innego artykułu, gdyż jest to zbyt ciekawy i zbyt obszerny temat, aby łączyć go z innymi testami. Dla wielu osób pamięci DDR3 istnieją jedynie na papierze lub witrynach sklepowych. Powoli zaczyna się to zmieniać, wraz z wprowadzeniem nowych architektur AMD (Deneb) oraz Intela (Nehalem). Niemniej AMD dalej pozostawi możliwość użytkowania pamięci DDR2, Intel natomiast postawił na natywną obsługę pamięci DDR3. Pozostaje zapytać, czemu pamięci DDR3 nie zyskały jeszcze szerokiej popularności? Wszystko rozbija się o dwukrotnie wyższą cenę. A jak wiemy, gdy konsument musi zapłacić dwa razy więcej za tę samą pojemność oczekuje takiego samego wzrostu wydajności. Praktyka pokazuje niestety, że dwukrotnie wyższa wydajność pozostanie na razie w sferze marzeń. Do naszego testu skompletowaliśmy aż jedenaście zestawów pamięci w kompletach 2x1GB o dość szerokim wachlarzu częstotliwości. Poniżej znajduje się lista pamięci biorących udział w teście: Corsair Dominator TWIN3X -1800CL7 CSX CEC - 1600CL7 CSX DIABLO - 2000CL8 GoodRAM Value - 1600CL9 Mushikin ASCENT - 1800CL8 OCZ IntelExtreme XMP - 1600CL7 OCZ Platinum - 1333CL7 OCZ Platinum - 1800CL8 OCZ Platinum EB - 2000CL9 OCZ ReaperX - 1333CL6 OCZ Reaper - 1800CL8 Na powyższej liście znajduje się jeden (CSX) producent nieznany na polskim rynku, reszta powinna być kojarzona przez osoby, które interesują się hardwarem. Jak testowaliśmy? Nasze testy podzieliliśmy na dwie części. W pierwszej przedstawimy wydajność poszczególnych elementów, w drugiej zaś potencjał OC. Testy wydajnościowe przeprowadziliśmy w oparciu o aplikacje syntetyczne, które są w stanie ukazać najdrobniejsze różnice w wydajności. Aby rzetelnie porównać tak wiele modeli pamięci, różniących się między sobą nie tylko timingami, ale przede wszystkim taktowaniami, jako podstawy naszej platformy użyliśmy płyty Asus Striker II Extreme. Korzysta ona z chipsetu nForce 790i, który udostępnia znacznie większą ilość dzielników pamięci, niż chipsety Intela. Do sprawdzenia możliwości podkręcania poszczególnych pamięci, użyliśmy płyty Asus Rampage Extreme z dwóch względów. Po pierwsze, jest to konstrukcja oparta na chipsecie Intela (X48), a więc dużo więcej użytkowników posiada go w swoich domach, aniżeli chipset nVidii. Po drugie, płyta umożliwia osiąganie wysokich częstotliwości, przy zachowaniu ostrych ustawień chipsetu/pamięci dla zapewnienia wysokiej wydajności. Przejdźmy zatem do prezentacji testowanych pamięci. 1 2 3 4 5 6 7 8 9 … następna › ostatnia » Tagi: 1333, ddr, ddr 3, ddr3, pamięć ddr, pamięć operacyjna, pamięć ram, ram, test,ryba