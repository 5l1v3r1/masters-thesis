AMD oprócz kart graficznych Radeon i procesorów FX/APU posiada od jakiegoś czasu w swojej ofercie także moduły DDR3, natomiast portfolio produktów właśnie rozszerzyło się o kolejną pozycję - dyski SSD. Trzeba jednak od razu zaznaczyć, że AMD wcale nie zamierza atakować segmentu pamięci masowych i rywalizować z Samsungiem, Crucialem czy Kingstonem. Zamysł jest zupełnie inny, bowiem chodzi o umożliwienie entuzjastom marki oraz budowniczym komputerów OEM stworzenie zestawu bazującego głównie na komponentach AMD. Nośnik nazwano Radeon R7 ewidentnie nawiązując do kart graficznych, chociaż moim zdaniem bardziej adekwatny byłby tutaj symbol S7. Zobaczmy co siedzi pod maską... Dyski SSD AMD Radeon R7 to produkt skierowany głównie na rynek OEM, czyli do producentów gotowych komputerów, a nie nowy element strategii sprzedażowej. Ot, taka ciekawostka. Niedawno dotarła do mnie paczka-niespodzianka z zawartością, gdzie znalazł się wspominany dysk SSD Radeon R7 w wersji 240 GB. Wbrew pozorom i etykietom AMD, bardziej istotny jest mały znaczek OCZ umieszczony na pudełku i obudowie urządzenia. Otóż nośniki bazują na rozwiązaniach OCZ/Toshiba, będąc krewniakami Vector 150. Sercem urządzeń został kontroler Barefoot 3 M00 współpracujący z pamięciami Toshiba A19 nm MLC (synchroniczne), czyli połączenie dobrze znane z innych modeli tego producenta. Dyski zapewniają też szyfrowanie 256-kluczem AES. W takim razie sprawdźmy czym to ostatecznie poskutkowało: Radeon R7 240 GB na papierze oferuje odczyt sekwencyjny na poziomie 550 MB/s i zapis sięgający 530 MB/s przy współczynniku IOPS około 90.000 w obydwu przypadkach. Gwarancja obejmuje cztery lata, zaś dzienny zapis (TBW) podawany przez producenta wynosi 30 GB, czyli mniej od wspominanego Vector 150, ale jednak więcej od Vertex 460. Wyniki w programie AS SSD są trochę gorsze od deklarowanych, ale bezsprzecznie trzymają wysoki poziom. Sugerowane detaliczne ceny poszczególnych modeli prezentują się następująco: 120 GB (389 zł), 240 GB (639 zł), 480 GB (999 zł). Dyski SSD AMD Radeon R7 zamknięto w zgrabnej czarno-czerwonej obudowie z charakterystyczną fakturą, zaś całość waży około 120 gramów, czyli nie należy do szczególnie lekkich (średnio to 90 gramów). Profil obudowy jest oczywiście 7 milimetrowy, dlatego nie będzie problemu z upchnięcie nośnika w cienkich laptopach. W komplecie otrzymamy też Acronis True Image 2014 do stworzenia kopii zapasowej danych oraz adapter na 3,5 cala, jeśli w naszej skrzynce komputerowej nie posiadamy odpowiedniej zatoki. Czy pojawią się kolejne modele SSD od AMD np.: Radeon R9 tego jeszcze nie wiadomo. Czekamy teraz na płyty główne i obudowy :) Źródło: AMD / PurePC.pl,Sebastian Oktaba