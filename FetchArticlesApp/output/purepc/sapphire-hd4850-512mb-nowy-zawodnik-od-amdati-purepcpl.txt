Dzisiaj swoją oficjalną premierę ma najnowszy model karty graficznej znanego producenta AMD-ATI. Firma swoim nowym układem chce zdobyć palmę pierwszeństwa w segmencie mainstream. Największymi atutami układu kryjącego się pod nazwą HD4850 ma być bardzo dobra wydajność oraz niska cena. Głównym konkurentem wydajnościowym ma być, do niedawna najmocniejsza, karta od nVidii, czyli 9800GTX. Czy HD4850 spełni pokładane w nim oczekiwania i czy okaże się hitem dowiemy się w najbliższym czasie. A teraz zapraszamy do naszego artykułu!!! Autor: torque - Łukasz Gabryś HD4850 - nowy układ od wnętrza Pod względem architektury RV770 nie jest zupełnie nową jednostką. Podczas jego budowy wzorowano się na poprzedniku, RV670, wprowadzając liczne usprawnienia mające na celu znaczne zwiększenie wydajności w porównaniu do swojego poprzednika. Na pewno nic nie zmieniono w kwestii technologii wykonania. RV770 wciąż jest produkowany jako 55nm chip. Jednak ilość tranzystorów zwiększyła się o ponad 40% i w rdzeniu Radeona HD4850 pracuje ich prawie miliard (dokładnie 956M). (Fotografia skaningowa układu RV770) Jeszcze jakiś czas temu spekulowano, że najnowszy Radeon będzie miał do dyspozycji 480 jednostek shader. Gdy pojawiły się informacje, że ma ich mieć prawie drugie tyle, czyli 800, większość osób nie dowierzała, gdyż powierzchnia rdzenia nie zwiększyła się w takim stopniu, aby możliwe było upchnięcie takiej ilości jednostek. Jednak jak się później okazało, karta ma rzeczywiście do dyspozycji aż 800 jednostek shader. Umieszczenie tak dużej ilości shaderów, równocześnie zwiększając powierzchnię rdzenia o około 40%, było możliwe tylko dzięki ich kompleksowemu przebudowaniu. Rdzeń RV770 jest zbudowany z 10 SIMD Cores. Każdy z nich posiada po 80 skalarnych 32-bitowych jednostek strumieniowych, co daje nam łączną liczbę 800SP. Dodatkowo, każdy SIMD Core ma do dyspozycji 16KB lokalnej pamięci podręcznej oraz po 4 jednostki teksturujące TMU (co daje nam łączną liczbę 40TMU). Komunikacja pomiędzy SIMD Cores odbywa się dzięki 16KB globalnej szynie danych. Aby przyspieszyć dostęp do często używanych danych, które są przechowywane w pamięci RAM, zastosowano cache L2. Każdy kanał pamięci ma do dyspozycji oddzielną pamięć cache, w której przechowywane są najczęściej używane przez GPU dane. Nowością jest zastosowanie specjalnego przełącznika, który sprawnie zarządza rozdziałem danych podążających z pamięci RAM do GPU i z powrotem. Aby skrócić czas dostępu do danych interfejs pamięci został rozlokowany naokoło chipa, co umożliwiło łatwiejszy i szybszy dostęp do danych. (Porównanie wielkości chipa GTX200 z RV770) Jak wiadomo, największym problemem RV670 było wygładzanie krawędzi, czyli antyaliasing. Włączenie go powodowało bardzo duży spadek wydajności. Aby pozbyć się tego problemu w RV770 inżynierowie z ATI zmodyfikowali jednostki RBE, które w nowym układzie są w stanie przetwarzać 2x więcej pikseli podczas jednego cyklu zegara. Trzeba przyznać, że operacja się powiodła, ponieważ po włączeniu antyaliasingu już nie odstają od produktów nVidii, o czym można się przekonać w dalszej części testu. 1 2 3 4 5 6 następna › ostatnia » Tagi: amd, ati, hd4850, sapphire,Torque