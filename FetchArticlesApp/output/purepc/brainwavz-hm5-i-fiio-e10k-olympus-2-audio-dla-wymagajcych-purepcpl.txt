Brainwavz HM5 i FiiO E10K Olympus 2 - audio dla wymagających - SPIS TREŚCI 0 - Test słuchawek Brainwavz HM5 i DAC FiiO E10K Olympus 2 1 - Brainwavz HM5 - Wygląd zewnętrzny 2 - DAC FiiO E10K Olympus 2 - Wygląd zewnętrzny 3 - Odsłuch muzyczny 4 - Czy Brainwavz HM5 i Fiio E10K Olympus 2 to dobre połączenie? Osiągnięcie wysokiej jakości dźwięku wbrew pozorom nie jest łatwym zadaniem. Swojego wyboru nie możemy bowiem ograniczać tylko do słuchawek za kilkaset bądź więcej złotych, skoro równie ważny, a czasem nawet ważniejszy jest dobór odpowiedniego źródła. Co wybrać? Do naszej redakcji trafiły dwa interesujące i polecane produkty, które w duecie powinny zapewnić znakomite doznania muzyczne. Słuchawki Brainwavz HM5 to studyjny model o konstrukcji zamkniętej - firma jest dobrze znana na rynku chociażby z testów udanego modelu HM3, który wypadł w nich naprawdę znakomicie. Do kompletu wybraliśmy DAC FiiO E10K Olympus 2, stanowiący jedną z ciekawszych propozycji w swoim segmencie cenowym. Na papierze zestawienie brzmi wprost znakomicie - czy obydwa produkty rzeczywiście pasują do siebie przekonamy się za chwilę. Autor: Tomasz Kowalski Słuchawki studyjne - sama nazwa pewnie na wstępie odstraszy część klienteli, gdyż charakterystyka dźwięku prezentowana przez modele takie jak Brainwavz HM5 z pewnością nie każdemu będzie odpowiadać. Mowa tutaj o równym, nie wywyższającym jakiegokolwiek pasma brzmieniu. Co zatem otrzymujemy w zamian? Z pewnością analityczność oraz szczegółowość, dzięki której wyłapać możemy wszelakie niuanse, bądź niedociągnięcia w trakcie tworzenia bądź edycji muzyki. Nie znaczy to jednak, że słuchawki należy skreślać z punktu widzenia zwykłego słuchacza, melomana, czy nawet audiofila. Takie, a nie inne brzmienie wymagać jednak będzie dość ukierunkowanych preferencji, opartych na pewnym doświadczeniu. Słuchawki według specyfikacji charakteryzują się dość wysoką 64-omową impedancją oraz szerokim pasmem przenoszenia: 10 - 26 500 Hz. Nie podlega chyba wątpliwości, że grzechem byłoby łączyć taki sprzęt z podrzędną wbudowaną w płytę główną kartą dźwiękową. Brainwavz HM5 i FiiO E10K Olympus 2 - czy taki duet sprawdzi się w testach odsłuchowych? Do pary ze słuchawkami Brainwavz zestawiliśmy DAC FiiO E10K Olympus 2. To niewielkie lecz naprawdę porządne urządzenie wyposażone zostało w konwerter cyfrowo-analogowy Burr-Brown PCM5102, który znaleźć można w droższych urządzeniach marek takich jak TEAC, czy Arcam. W porównaniu do swojego poprzednika jest to zdecydowany krok naprzód, gdyż model Olympus pierwszej generacji wyposażony był w układ Wolfson WM8740. Ten, nie cieszy się aż tak dobrymi opiniami, a sam DAC na tle innych produktów wypadał dobrze, choć porównywalnie do konkurencyjnych rozwiązań. Najnowsza odsłona powinna zatem prezentować zdecydowanie wyższy poziom. Według producenta zalecana impedancja słuchawek powinna wynosić od 16 do 150 Ohm, a jeżeli chodzi o dostarczaną moc to wynosi ona 200mW przy oporności 32 Ohm. Takie wymagania znakomicie wpasowują się w specyfikację testowanych słuchawek Brainwavz HM5. Samo urządzenie pod względem wyglądu nie zmieniło się znacząco w stosunku do poprzednika. W dalszym ciągu znajdziemy tutaj elementy takie jak chociażby przełącznik podbicia tonów niskich i mocy wzmocnienia. W pierwszej kolejności przyjrzymy się wyglądowi oraz dokładniejszej specyfikacji testowanych słuchawek i przetwornika cyfrowo-analogowego FiiO. Cena testowanego zestawu wynosi około 850 złotych (500 złotych za słuchawki + 350 złotych za DAC FiiO E10K Olympus 2). Nie są to zatem urządzenia z najniższej półki cenowej, więc i nasze wymagania będą stały na stosunkowo wysokim poziomie. Od obydwu urządzeń oczekujemy zarówno dobrej jakości wykonania, wytrzymałości jak i wygody w przypadku słuchawek. Miło będzie również zanotować ciekawe dodatki w postaci chociażby pokrowca. Pierwsze skrzypce będą jednak grały nasze wrażenia w trakcie odsłuchu. Od słuchawek studyjnych Brainwavz HM5 oczekujemy realistycznego, szczegółowego przedstawienia sceny, natomiast od przetwornika FiiO głębokości i czystości brzmienia. Testy odsłuchowe przeprowadzimy na kilkudziesięciu znanych nam utworach. Na ich podstawie postaramy się w miarę naszych możliwości ocenić i opisać wrażenia jakie pozostawił testowany duet. Nie przedłużając jednak, przejdźmy do kolejnej strony i przekonajmy się jak w rzeczywistości prezentuje się model Brainwavz HM5. 1 2 3 4 5 następna › ostatnia » Brainwavz HM5 i FiiO E10K Olympus 2 - audio dla wymagających - SPIS TREŚCI 0 - Test słuchawek Brainwavz HM5 i DAC FiiO E10K Olympus 2 1 - Brainwavz HM5 - Wygląd zewnętrzny 2 - DAC FiiO E10K Olympus 2 - Wygląd zewnętrzny 3 - Odsłuch muzyczny 4 - Czy Brainwavz HM5 i Fiio E10K Olympus 2 to dobre połączenie? Tagi: brainwavz, dac, e10k, fiio, hm5, olympus 2, recenzja, słuchawki, test,Tomasz Kowalski