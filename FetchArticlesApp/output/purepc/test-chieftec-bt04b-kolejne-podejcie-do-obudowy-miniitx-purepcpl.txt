Test Chieftec BT-04B - Kolejne podejście do obudowy Mini-ITX - SPIS TREŚCI 0 - Specyfikacja techniczna Chieftec BT-04B 1 - Chieftec BT-04B - Wygląd zewnętrzny #1 2 - Chieftec BT-04B - Wygląd zewnętrzny #2 3 - Chieftec BT-04B - Wnętrze #1 4 - Chieftec BT-04B - Wnętrze #2 5 - Czy warto kupić Chieftec BT-04B? Producenci podzespołów komputerowych coraz częściej zwracają uwagę na użytkowników, którzy nie lubią zbyt dużych komputerów zajmujących całkiem sporą powierzchnię w ich domach. Nie ma wątpliwości, że standard Midi-Tower królujący od wielu lat na rynku konsumenckim oddaje coraz więcej udziałów swoim mniejszym kolegom, aczkolwiek nie oznacza to zbyt szybkiego ustąpienia z tronu - w dalszym ciągu wielu klientów lubi mieć sporo miejsca do zagospodarowania i trudno byłoby im się pogodzić z radykalnym zmniejszeniem przestrzeni w obudowie komputerowej. Co innego, że potrzeby wielu klientów ograniczają się obecnie do szybkiego sprawdzenia mediów społecznościowych, obejrzenia filmu, skontaktowania się ze znajomymi lub pracy w edytorze tekstu - w takiej sytuacji nie potrzebujemy zbyt dużego zestawu komputerowego i wystarczy nam komputer o średniej wydajności mieszczący się w relatywnie małej skrzynce. Z myślą o takich potrzebach powstał standard Mini-ITX, który z miesiąca na miesiąc staje się coraz bardziej popularny... Autor: Arkadiusz Pracki Jednym z producentów specjalizujących się w tworzeniu małych obudów komputerowych jest znana i ceniona firma Chieftec. Nie tak dawno temu testowaliśmy obudowę BT-04B, która przeznaczona jest dla użytkowników decydujących się na złożenie naprawdę małego zestawu komputerowego - produkt o takich rozmiarach nie pozwala nam na montaż zbyt wielu nośników danych, nie mówiąc już o dedykowanej karcie graficznej i rozbudowanym systemie chłodzenia procesora. Producent bardzo dobrze zdaje sobie sprawę z wyjątkowo wąskiego grona odbiorców modelu BT-04B, dzięki czemu nie ogranicza się tylko do jednej obudowy stworzonej specjalnie dla zestawów Mini-ITX. Podczas tegorocznych targów CeBIT w Hanowerze zaprezentowano kolejny produkt kierowany do klientów, którzy chcą przesiąść się z większych komputerów na urządzenie mieszczące się na każdym biurku i w każdym salonie. Czym zaskoczy nas obudowa Chieftec BT-04B-350BS dostarczona do naszej redakcji przez niemiecki oddział tajwańskiego producenta? Najnowsza obudowa Chieftec BT-04B-350BS znacznie różni się od swojego mniejszego brata - tym razem otrzymujemy znacznie większą przetrzeń do zagospodarowania, jak również klasyczny design znany z większych skrzynek. Testowana skrzynka może na pierwszy rzut oka przypominać starsze komputery Apple Mac Pro, które podobnie jak produkt od Chiefteca posiadały wystające elementy tworzące tak jakby stelaż do przenoszenia komputera. W tym momencie podobieństwa się kończą, bowiem dostarczona obudowa jest zdecydowanie mniejsza, bardziej kanciata, nie posiada tylnej "rączki" oraz... jest pomalowana na czarno. Warto wspomnieć, że producent oferuje testowany model w dwóch wariantach - pierwszy posiada zasilacz SFX o mocy 250 W (CSM-250P), a drugi zapewnia PSU o mocy 350 W (SFX-350BS). Nie są to na pewno najlepsze konstrukcje w swojej klasie, ale pozwalają na złożenie całkiem wydajnego zestawu bez potrzeby szukania własnego zasilacza SFX. Specyfikacja Chieftec BT-04B: Wymiary: 323 x 240 x 132 mm (W x D x S) Waga całkowita: 3,5 kilograma (z zasilaczem) Materiały: Stal SECC / Plastik ABS / Aluminium Obsługiwane formaty: Mini-ITX Maksymalna wysokość coolera CPU: 60 milimetrów (dysk twardy 3,5 cala) / 70 milimetrów (dysk twardy 2,5 cala) Maksymalna długość karty graficznej: 200 milimetrów Liczba slotów kart rozszerzeń: 2 Liczba zatok wewnętrznych 3.5 / 2.5 cala: 1 / 2 Liczba zatok zewnętrznych 5.25 cala: 1 (slim) Liczba zatok zewnętrznych 3.5 cala: 0 Wyjścia na przednim panelu: 2x USB 3.0 / 2x Audio System chłodzenia Chieftec BT-04B: 1x 80 mm (Opcjonalnie / Przód) 2x 60 mm (Opcjonalnie / Tył) 1x 120 mm (Opcjonalnie / Góra) Filtry przeciw kurzowi (Góra) Chieftec BT-04B nie jest najmniejszą obudową Mini-ITX dostępną na rynku, dzięki czemu możemy pokusić się o złożenie zestawu komputerowego z dedykowaną kartą graficzną oraz całkiem wydajnym systemem chłodzenia procesora. Jeśli mówimy o GPU, to do testowanej obudowy wejdzie między innymi GeForce GTX 750, GTX 750 Ti, GTX 650, jak również mniejsze wersje lepszych modeli (GTX 760 Mini-ITX). Najczęściej polecanym coolerem procesora dla tej skrzynki jest Noctua NH-L12, który dzięki swojej wysokości na poziomie 66 milimetrów i wentylatorowi zamocowanemu pod radiatorem nie będzie miał wiekszych problemów ze współpracą z 2,5-calowym nośnikiem SSD montowanym tuż nad górną krawędzią finów. Producent w swoich oficjalnych danych technicznych nie wspomina o możliwości montażu 120-milimetrowego wentylatora na górze pomimo tego, że są wywiercone otwory montażowe, a wlot powietrza jest pokryty filtrem przeciwkurzowym. Oczywiście musimy pamiętać, że montaż wentylatora na górze może ograniczyć możliwość doboru dedykowanej karty graficznej. Czas na oględziny zewnętrzne i ocenę designu tajwańskich inżynierów... 1 2 3 4 5 6 następna › ostatnia » Test Chieftec BT-04B - Kolejne podejście do obudowy Mini-ITX - SPIS TREŚCI 0 - Specyfikacja techniczna Chieftec BT-04B 1 - Chieftec BT-04B - Wygląd zewnętrzny #1 2 - Chieftec BT-04B - Wygląd zewnętrzny #2 3 - Chieftec BT-04B - Wnętrze #1 4 - Chieftec BT-04B - Wnętrze #2 5 - Czy warto kupić Chieftec BT-04B? Tagi: bt-04b, chieftec, mini-itx, obudowa, test,Arkadiusz Pracki