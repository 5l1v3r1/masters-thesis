Test Lenovo Y510p - Dobry notebook dla gracza za 3000 złotych - SPIS TREŚCI 0 - Test Lenovo Y510p - tanie granie? 1 - Lenovo Y510p - Wygląd zewnętrzny 2 - Lenovo Y510p - Specyfikacja techniczna 3 - Testy syntetyczne: 3DMark 11 / 3DMark / Unigine Valley / PCMark 8 / SiSoftware Sandra 4 - Testy praktyczne: CineBench / HandBrake / wPrime / AS-SSD / Photoshop / Wiedźmin 5 - Testy w grach: DiRT 3 / Diablo III / Crysis Warhead / Tomb Raider / Battlefield 3 / Hitman: Absolution 6 - Czas pracy na zasilaniu akumulatorowym 7 - Temperatury pracy procesora i karty graficznej 8 - Podsumowanie: czy Lenovo Y510p to dobry notebook dla gracza? Jeszcze niedawno notebooki uchodziły za urządzenia niezbyt wydajne i przeznaczone głównie do prostych zadań biurowych, przeglądania internetu oraz średnio obciążających multimediów. Zestawy stacjonarne miały praktycznie monopol w przypadku gier komputerowych, jednak od pewnego czasu sytuacja na rynku sprzętu mobilnego ulega wyraźnej zmianie - notebooki gamingowe cieszą się bowiem coraz większą popularnością. Przykładem potwierdzającym ten kierunek może być chociażby Lenovo Y580, który chociaż daleki od doskonałości zdobył liczne grono zadowolonych użytkowników, oferując bardzo dobre osiągi zważywszy na cenę wynoszącą od 3000 do 3500 złotych. Producent zdążył już wprowadzić do sprzedaży następcę tego modelu - Lenovo Y510p - jaki odwiedził naszą redakcję w najtańszej wersji wyposażonej w procesor Intel Core i5-4200M Haswell oraz układ graficzny NVIDIA GeForce GT 755M. Czy notebook pozwalający na swobodne granie zawsze musi oznaczać duży wydatek? Niekoniecznie! Zapraszamy na test Lenovo Y510p - notebooka dla graczy w cenie około 3000 złotych. Autor: Tomasz Kowalski Lenovo Y510p jest aktualnie dostępny na polskim rynku w czterech konfiguracjach, wyposażonych w procesory Intel Core i5-4000 albo Core i7-4000, dodatkowo w połączeniu z jednym lub dwoma układami graficznymi NVIDIA GeForce GT 755M (SLI). Testowana wersja z dwurdzeniową jednostką Intel Core i5-4200M, pojedynczą kartą graficzną, błyszczącą matrycą o rozdzielczości 1366x768 pikseli, 4GB pamięci RAM i systemem Windows 8 wyceniana została na około 3100 złotych. Zważywszy na wyposażenie kwota wydaje się rozsądna, chociaż ekran nie zachwyca parametrami. Bezpośrednich konkurentów dla Lenovo Y510p znajdziemy raczej niewielu, gdyż producenci częściej oferują notebooki ze słabym układem graficznym (np.: GeForce GT 740M na 64-bitowej szynie danych), bądź z niskonapięciowymi procesorami Intela. Takie niezbyt szczęśliwe zabiegi sprawiają, że notebook Lenovo Y580 mający za sobą ponad półtoraroczną karierę na rynku, gdyby ciągle występował w powszechnej sprzedaży, prawdopodobnie nadal stanowiłby znakomitą propozycję dla osób poszukujących notebooka do grania za około 3000 złotych. Wydajniejsze modele z układami GeForce GTX 760M pokroju Acer V3-772G czy MSI GE60 stanowią już wydatek około 3500 złotych i więcej. Patrząc na specyfikację techniczną chyba nie sposób oprzeć się ważeniu, że zastosowana w Lenovo Y510p błyszcząca matryca o rozdzielczości 1366x768 pikseli, to odrobinę zastanawiający zabieg w przypadku sprzętu do grania. Niestety, modele z ekranami FullHD dostępne są jedynie w połączeniu z procesorami Core i7, podnoszącymi ogólną cenę urządzenia, więc powyższe rozwiązanie ma pewne plusy. Podzespoły laptopowe są oczywiście słabsze od desktopowych odpowiedników, zatem wydajność w takich ustawieniach będzie po prostu wyższa, niż gdyby GeForce GT 755M musiał obsłużyć 1920x1080. Innym komponentem, który tym razem wyróżnia się pozytywnie, jest zamontowany dysk twardy Seagate ST1000LM014 typu SSHD, stanowiący połączenie standardowej jednostki talerzowej z dodatkową 8GB pamięcią Flash (SSD). Takie rozwiązanie powinno przyspieszyć działanie systemu oraz najczęściej używanych programów poprzez cache'owanie. Obiecująco wygląda również bardzo wysoka pojemność baterii, jaka najprawdopodobniej pozwoli na naprawdę długą pracę bądź zabawę przy braku zasilania zewnętrznego. Pozostaje sprawdzić, czy wszystkie elementy prezentujące się całkiem ciekawie na papierze, będą dobrze współgrać w trakcie testów. Przy pierwszym kontakcie wzrokowym testowany laptop wywiera bardzo pozytywne wrażenie. Czarne, aluminiowe wykończenie, czerwone akcenty przy głośnikach oraz klawiaturze, a także przyzwoita jakość plastików na spodzie komputera sprawiają, iż notebook naprawdę może się podobać. Jedynym element stylistyczny, jaki wzbudza pewne wątpliwości, to gruba błyszcząca ramka otulająca ekran. Wystawiając ocenę końcową zwrócimy jednak uwagę nie tylko na wygląd, ale przede wszystkim wydajność w grach, gdyż głównie do tego zadania Lenovo Y510p został stworzony. Równie ważne będzie też wybadanie, czy notebook nie cierpi na niepożądane zjawiska w postaci throttlingu podzespołów, nadmiernej głośności chłodzenia tudzież nagrzewania się obudowy. Istotne znaczenie ma również obecność przyzwoitego systemu dźwiękowego oraz wydajnego akumulatora, pomimo iż większość potencjalnych użytkowników zbyt daleko od gniazdka elektrycznego odchodzić raczej nie będzie. Oczekiwania są duże, przejdźmy więc do kolejnej strony i zobaczmy, jak Lenovo Y510p prezentuje się z zewnątrz. 1 2 3 4 5 6 7 8 9 następna › ostatnia » Test Lenovo Y510p - Dobry notebook dla gracza za 3000 złotych - SPIS TREŚCI 0 - Test Lenovo Y510p - tanie granie? 1 - Lenovo Y510p - Wygląd zewnętrzny 2 - Lenovo Y510p - Specyfikacja techniczna 3 - Testy syntetyczne: 3DMark 11 / 3DMark / Unigine Valley / PCMark 8 / SiSoftware Sandra 4 - Testy praktyczne: CineBench / HandBrake / wPrime / AS-SSD / Photoshop / Wiedźmin 5 - Testy w grach: DiRT 3 / Diablo III / Crysis Warhead / Tomb Raider / Battlefield 3 / Hitman: Absolution 6 - Czas pracy na zasilaniu akumulatorowym 7 - Temperatury pracy procesora i karty graficznej 8 - Podsumowanie: czy Lenovo Y510p to dobry notebook dla gracza? Tagi: geforce, gtx 755m, intel, laptop, lenovo, notebook, nvidia, test,Tomasz Kowalski