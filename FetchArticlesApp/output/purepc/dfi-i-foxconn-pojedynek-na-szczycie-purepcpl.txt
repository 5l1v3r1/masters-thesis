Ekspansja procesorów Intela z miesiąca na miesiąc nabiera tempa. Co chwilę jesteśmy atakowani premierami nowych procesorów oraz nowatorskich rozwiązań. Wśród producentów płyt głównych panuje podobna sytuacja, szczególnie w płytach głównych najwyższej klasy. Tutaj już nie chodzi o zapewnienie stabilnej pracy zwykłemu użytkownikowi, tylko o zapewnienie najwyższej wydajności oraz stabilności. Autor: Marcin Rywak – ryba W dzisiejszym teście zaprezentujemy topowe płyty DFI – LANParty LT X38-T2R oraz Foxconna MARS. Wraz z nimi do pojedynku przystąpi „ulepszony” Blood Iron DFI – P35 DK. Która z płyt okaże się najlepsza oraz, czy tani oznacza od razu gorszy, przekonamy się podczas tego testu. Na temat różnic poszczególnych chipsetów skupiliśmy się już ostatnio, więc zapraszamy do zapoznania się z ostatnią publikacją. Foxconn MARS Sugerowana cena detaliczna: 669 zł Firma Foxconn bardzo prężnie rozwija się, aby dogonić czołowych producentów płyt. Specjalnie z myślą o najbardziej wymagających klientach powstała nowa seria płyt pod nazwą „Quantum Force” ze specjalną dedykacją dla overclockerów. Aby dodać smaczku całej sytuacji, możemy poinformować, że do współpracy przy tworzeniu tej serii został zaproszony Peter Tan. Dla nielicznej grupy osób w naszym kraju jest on znany pod pseudonimem Shamino i jest wręcz żywą legendą światowej sceny podkręcania. Miało to na celu zapewnić, że Quantum Force będzie tworzone przez najlepszych dla najlepszych. Dzięki temu płyta z powodzeniem może konkurować teraz z produktami Asusa, DFI czy Gigabyte – dotychczasowymi faworytami dla podkręcaczy. Nie tylko sama nazwa płyty, ale również i pudełko nawiązuje do rzymskiego boga wojny Marsa, co wskazuje na niespotykaną u konkurencji "waleczność" samej płyty. Po wyciągnięciu płyty z pudełka przed naszymi oczyma ukazuje się produkt, który śmiało przewyższa jakościowo wszystkie płyty Foxconna, jakie do tej pory przyszło nam testować. Pozostali producenci na pewno nie powstydziliby się takiej staranności wykonania! Na całej płycie rozmieszczone są tylko i wyłącznie polimerowe kondensatory. Naszym zdaniem Foxconn słusznie postąpił i nie zamienił płyty w świecącą choinkę, jeżeli komuś będzie ciemno w nocy, z pewnością kupi lampkę nocną, a nie świecącą płytę główną ;). Na płycie jesteśmy w stanie odpalić dwie karty w trybie CrossFire, lecz przez dolny slot, który działa z prędkością x4, nie jest to czynione w pełnej okazałości. Dodatkowo, gdy jesteśmy posiadaczami karty z rozbudowanym systemem chłodzenia, tracimy jedynie jeden slot PCI-e x1. Ponadto mamy trzy sloty PCI. Powyżej wszystkich slotów kart rozszerzeń znajduje się dodatkowe gniazdo zasilania, które ma pomóc przy ostrzejszym podkręcaniu. W prawym dolnym rogu znajduje się sześć portów SATA 2.0 – wystarczy spokojnie dla największych amatorów przestrzeni dyskowych. Zaraz obok nich zostały umieszczone trzy microprzyciski: POWER, RESET oraz CLEAR CMOS. Z pewnością ułatwiają one zabawę, gdy nie mamy płyty w obudowie, lecz mogłyby być jednak większe. Prócz tego mamy jeszcze głośniczek systemowy. Gniazdo zasilania ATX-24 znajduje się zaraz przy prawej krawędzi, co ułatwia ułożenie kabli w obudowie. Lecz gdybyśmy chcieli podłączyć jeszcze kable ATA oraz Floppy, robi się w tym miejscu dość ciasno. Chłodzenie płyty jest dość rozbudowane, lecz nie aż tak, jak to miało miejsce w przypadku płyty MSI X38. Mały radiatorek mostka południowego jest połączony jedną rurka cieplną ze sporym radiatorem mostka północnego. Ten natomiast łączy się dwoma heat-pipami z radiatorem sekcji zasilania. Całość działa dość sprawnie i może pracować pasywnie, lecz producent przewidział potrzebę bardziej wymagających użytkowników i w zestawie znajduje się dodatkowy wentylator na środkowy radiator. Procesor jest zasilany przez zwykłą, sześciofazową sekcję. Faktycznie, jest to ciut mniej w porównaniu do np. do Asusa (8 faz) lub do Gigabyte (12 faz), lecz wystarcza to całkowicie nawet podczas mocnego podkręcania. Minusem jest jedynie wtyczka 8-pin dla procesora, która znajduje się zaraz przy lewej górnej krawędzi. Tylny panel reprezentuje się dosyć standardowo: 6x USB 2.0, audio, PS/2, LAN, FireWire, e-SATA. Akcesoria to dość dziwna sprawa w tym przypadku. Dostajemy jedynie sporą ilość kabli SATA oraz przejściówek zasilania, dodatkowo kabel ATA, Floppy, maskownice oraz wspominany wcześniej wentylatorek. Płyty ze sterownikami oraz instrukcja obsługi to raczej wymóg niż dodatek. Jedynie naklejki oraz nieśmiertelnik (zaginął w akcji we wcześniejszej redakcji) z serii Quantum Force są dodatkami ponadstandardowymi. Specyfikacja Chipset Intel P35 Obsługiwane procesory Core 2 Duo, Core 2 Quad, Core 2 Extreme, Pentium D FSB 1333 / 1066 / 800 MHz Liczba slotów RAM 4 x DDR2 (Max 8GB) Szybkość pamięci DDR2 1066(oc)/800/667 Liczba slotów PCI-e 2 x PCI-E x16, 2 x PCI-E x1 Liczba slotów PCI 3 Obsługa CrossFire Tak Liczba złącz SATA 6 + 1x e-SATA Wersja złącz SATA 2.0 (3.0 Gb/s) RAID Tak – RAID 0, 1, 5, 10 (Intel Matrix) Liczba kanałów ATA 1 (ATA 133) LAN 1 x 10/100/1000 Mb/s Dźwięk Realtek ALC 888 (HDA) 7.1 (8-kanałowy) Liczba portów USB 12 (po 6 na płycie oraz tylnym panelu) IEEE1394 Tak – 2 porty Format płyty ATX Bios FSB: 100 - 999 MHz Pamięć: DDR2 – 1:2/1:2.4/1:2.5/1:3/1:3.3/1:4 Vcore: 0,825V – 2,076 V Vdimm: DDR2 1,665V – 3,365V NB Voltage: 1,156V – 2,395V SB Voltage: 1,388V – 1,950V CPU VTT: 1,2V – 1,725V Nowością dla tej serii płyt jest tzw. Gladiator BIOS – zakładka w której mamy do dyspozycji wszystkie potrzebne opcje potrzebne do overclockingu i to jakiego! W tej płycie tkwi ogromny potencjał, co przy odrobinie wysiłku owocuje bardzo konkretnymi rezultatami. Oprogramowanie Seria Quantum-Force, oprócz dopracowanego biosu, zawiera na płycie CD dodatkowe oprogramowanie, które ma wspierać użytkownika podczas pracy. AGEIS PANEL, bo taką nazwę nosi wspomniane oprogramowanie, umożliwia monitoring napięć, prędkości wentylatorów oraz aktualnych taktowań. W nowszej wersji (którą można pobrać bez problemu ze strony producenta) dodano możliwość zmiany taktowań, bez potrzeby udania się do BIOSu. 1 2 3 4 5 następna › ostatnia » Tagi: dfi, foxconn, porównanie, płyty główne,ryba