Sobota, 28 kwietnia 2007. Przez ten jeden dzień hala nr 15 Międzynarodowych Targów Poznańskich stała się celem wypraw setek, jeśli nie tysięcy, miłośników gier komputerowych z całej Polski. Nie zabrakło tam też redakcji PurePC, które objęło patronat medialny nad imprezą. Zapraszam do zapoznania się z relacją z tegorocznego Electronic Sports World Cup. Autor: Michał "Costi" Kościelak Świątynia elektronicznej rozrywki Electronic Sports World Cup Poland by AMD (tę przydługą nazwę skrócimy sobie dalej do ESWC) to impreza adresowana przede wszystkim do miłośników elektronicznej rozrywki (celowo nie piszę: graczy komputerowych, gdyż nie tylko komputerowymi grami można się było na targach bawić). W jej ramach odbyły się liczne turnieje: CounterStrike 1.6, Quake 4, Warcraft III (turnieje zamknięte, wymagające wcześniejszych eliminacji), Fifa 2007, Trackmania Nations, Tekken 5, Need For Speed: Carbon (turnieje otwarte, eliminacje odbywały się w trakcie imprezy). Jak widać, było w co grać, było też o co grać – nagrody były imponujące. Dość powiedzieć, że zwycięzca turnieju Trackmanii wyszedł z hali uginając się pod ciężarem 32-calowego telewizora LCD, mając dodatkowo w kieszeni bilet na wyjazd do Paryża na międzynarodowy finał! Na telebimach w sali konferencyjnej można było śledzić fragmenty wybranych pojedynków, a także oglądać mecze finałowe z komentarzem na żywo. Atrakcję dla fanów piłki nożnej przygotowało Electronic Arts - finałowy mecz turnieju Fifa07 komentował Dariusz Szpakowski we własnej osobie. Wieczorem w tej samej sali odbyło się uroczyste rozdanie nagród - We Are The Champions zespołu Queen zabrzmiało niejeden raz. Nawet, jeśli ktoś nie załapał się na turniej, nie miał powodów do nudy. Do dyspozycji odwiedzających oddano dość sporo stanowisk z najnowszymi grami. Można było pobawić się m.in. Command & Conquer 3, Supreme Commander, Stalker, Fifa07, NFS: Carbon. Oprócz PC do dyspozycji były też najnowsze konsole: Nintendo Wii (gry z zestawu Wii Sports) i Xbox 360 (Gears of War, Lost Planet), a także Playstation 3 (Motorstorm, Resistance: Fall of Man, Genji, Formula One), w showtrucku Sony znajdującym się przed wejściem do hali targowej. Jakby komuś gry się znudziły, mógł wziąć udział w jednym z licznych konkursów. W organizacji tychże celowała przede wszystkim redakcja Headshot TV. Łowcy gratisów tez nie byli zawiedzeni – praktycznie na każdym stoisku można było dostać smycze, torby, podkładki pod mysz i tym podobne akcesoria. Była też okazja do napełnienia żołądka, a to za sprawą rozdawanej przy turnieju Trackmanii gumy Airwaves (główny sponsor turnieju) oraz wyśmienitych krówek na stoisku Sirius.pl. Coś dla ducha i coś dla ciała :) 1 2 3 następna › ostatnia » Tagi: amd, ESWC, fotorelacja, galeria, relacja,Michał Kościelak