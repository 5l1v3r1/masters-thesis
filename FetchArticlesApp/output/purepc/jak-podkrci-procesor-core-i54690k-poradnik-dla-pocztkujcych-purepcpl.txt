Jak podkręcić procesor Core i5-4690K? Poradnik dla początkujących - SPIS TREŚCI 0 - Jak podkręcić procesor Intel Core i5-4690K - Film wprowadzający 1 - Podstawy podkręcania - krok po kroku - ASUS EZ Tuning Wizard 2 - Podstawy podkręcania - krok po kroku - ASUS AI Suite 3 3 - Podstawy podkręcania - krok po kroku - UEFI BIOS 4 - Benchmarki - 3DMark / AIDA 64 / Cinebench R11.5 5 - Programy - Blender / ACDSee / WinRAR 6 - Gry - Crysis 3 / StarCraft II / TES V: Skyrim Wielu osobom niezbyt uważnie śledzącym rynek podzespołów komputerowych, podkręcanie procesora kojarzy się zapewne z czymś ryzykownym, czasami nawet niedozwolonym. Stereotypy silnie zakorzenione w świadomości zwykłych użytkowników mają jednak niewiele wspólnego z aktualnym stanem rzeczy, ponieważ na przestrzeni ostatnich lat wszystko się zmieniło. Overclocking został udomowiony, okiełznany i praktycznie każdy może przeprowadzić taką czynność. Kiedyś trzeba było zdrowo kombinować, szukać specyficznych komponentów, godzinami grzebać w BIOS płyty głównej. Dzisiaj wystarczą absolutne podstawy i trochę determinacji, aby skutecznie zwiększyć wydajność swojego komputera. W niniejszym poradniku zaprezentujemy jak podkręcić Intel Core i5-4690K, czego unikać oraz dlaczego warto to zrobić. Autorzy: Rafał Romański i Sebastian Oktaba Podkręcanie procesora (overclocking) wbrew obiegowym opiniom nie wymaga nadzwyczajnej wiedzy czy specjalnego przygotowania, chociaż odrobina szczęścia oraz rozsądku zawsze się przydaje. Jeśli cały proces przeprowadzimy ostrożnie i zgodnie ze sprawdzonymi instrukcjami, ryzyko uszkodzenia czegokolwiek będzie praktycznie zerowe. Potrzebny jest natomiast odpowiedni sprzęt, którym w naszym przypadku będzie Intel Core i5-4690K osadzony na płycie głównej ASUS Z97 Maximus VII Ranger z gniazdem LGA 1150. Litera K umieszczona w nawie procesora informuje, że posiada on odblokowany mnożnik tzn.: pozwala na swobodne podkręcanie. Reszta modeli np.: Core i5-4690, Core i3-4150 albo Pentium G3220 (wyjątek: G3258) nie pozwala na podobne modyfikacje. Planując overclocking trzeba więc zawczasu dokonać właściwego wyboru. Zakładamy, iż satysfakcjonującym wynikiem dla większości posiadaczy Intel Core i5-4690K z serii Devil's Canyon będzie 4500 MHz przy napięciu zasilania nieprzekraczającym 1.3V, dlatego taką wartość przyjęliśmy za docelową. Zestaw testowy prezentował się następująco: Procesor: Intel Core i5-4690K 3500 MHz (Devil's Canyon) Płyta główna: ASUS Z97 ROG Maximus VII Ranger Karta graficzna: ASUS GTX 780 Ti Matrix Platinum Pamięć RAM: 2x 8GB G.Skill TridentX CL9 2400MHz Dysk systemowy: Intel SSD 730 240 GB System chłodzenia: be quiet! Dark Rock Pro 2 Zasilacz: be quiet! Dark Power Pro P10 750W Parametry procesora można zmodyfikować za pomocą UEFI BIOS płyty głównej lub dedykowanego oprogramowania w systemie Windows, zazwyczaj dołączanego do krążka ze sterownikami lub udostępnionego na stronie producenta. Pierwsza metoda jest skuteczniejsza i skierowana do trochę bardziej zaawansowanych użytkowników, aczkolwiek nawet kompletni laicy nie powinni się zniechęcać. Modele pokroju ASUS Z97 Maximus VII Ranger oraz większość podobnych konstrukcji, oferują czytelny układ zakładek i profile do zapisywania gotowych ustawień w UEFI BIOS. Tutaj wymagana jest przynajmniej podstawowa znajomość języka angielskiego, niemniej najważniejsze pozycje szczegółowo opiszemy na kolejnych stronach. Podkręcanie oprogramowaniem to rozwiązanie doraźne, przeznaczone dla wyjątkowo ostrożnych amatorów dodatkowych megaherców, ale suma summarum dające podobne efekty. Jak obydwa zabiegi wyglądają w praktyce przedstawiany na poniższym materiale filmowym, przygotowanym wspólnie z ESL Polska: Razem z ESL Polska zasiedliśmy przy wspólnym stole i przygotowaliśmy materiał, który powinien rozwiać część wątpliwości związanych z procesem podkręcania Intel Core i5-4690K. Najważniejsze kwestie zostały z grubsza nakreślone, kolejny etap poradnika znajdziecie na następnych stronach razem ze screenami instruktażowymi. Pamiętajcie tylko - każdy procesor wymaga indywidualnego podejścia tzn.: potrzebuje innego napięcia do osiągnięcia określonego taktowania. Jednemu do 4500 MHz wystarczy skromne 1.20V, drugiemu trzeba zaaplikować 1.25V, natomiast trzeci zażąda 1.30V. Podkręcamy więc stopniowo, dokładnie sprawdzamy stabilność programem LinX, AIDA 64 albo OCCT i dopiero wówczas przesuwamy granicę o np.: 100 MHz. Żeby overclocking był skuteczny potrzebny jest również wydajny system chłodzenia, niekoniecznie za 300 złotych, wszak przyzwoite coolery CPU znajdziemy za około 150 złotych. Temperatura to kwestia kluczowa i należy zadbać o możliwie najniższy jej poziom, który odczytujemy aplikacjami RealTemp, CoreTemp lub HW Monitor. Najlepiej nie przekraczać 90 stopni Celsjusza pod obciążeniem, ale w razie przegrzania czujniki automatycznie zresetują komputer, zapobiegając uszkodzeniu procesora. Planując podkręcanie nie zapominajcie o wybraniu płyty głównej, która teraz i ewentualnie w przyszłości zapewni taką możliwość. Dobry system chłodzenia i pewny zasilacz też będzie wymagany. Gdyby płyta główna miała problemy ze stabilnością przy zmienionych parametrach, zazwyczaj po kilku nieudanych próbach uruchomienia sama zresetuje niestabilne ustawienia, wracając do bezpiecznych wartości. Ewentualnie można skorzystać z przycisku ClearCMOS czyszczącego wszystkie dokonane modyfikacje, przywracając stan fabryczny (profile zapisane wcześniej przetrwają). Czy warto w ogóle podkręcać procesor? Właścicielom modeli z odblokowanym mnożnikiem, czyli jedynym pozwalającym na swobodny overclocking, oczywiście polecamy skorzystać z takiej możliwości. To naprawdę nic trudnego! Natomiast niezdecydowanym prezentujemy konkretne przykłady w sekcji testowej. Warto jeszcze wspomnieć, że razem z premierą serii Devil's Canyon ilość modeli podatnych na overclocking została rozszerzona, ponieważ oprócz Core i5-4690K oraz Core i7-4790K, pojawił się atrakcyjny cenowo Pentium G3258 za około 240 złotych. Test ASUS Maximus VII Ranger - Płyta główna dla graczy z Intel Z97 Intel Core i5-4690K vs Core i5-4670K, czyli Devil's Canyon w akcji Artykuł powstał w ramach akcji partnerskiej z firmami ASUS i Intel, promującej platformę Intel Z97 i procesory Intel Devil's Canyon. 1 2 3 4 5 6 7 następna › ostatnia » Jak podkręcić procesor Core i5-4690K? Poradnik dla początkujących - SPIS TREŚCI 0 - Jak podkręcić procesor Intel Core i5-4690K - Film wprowadzający 1 - Podstawy podkręcania - krok po kroku - ASUS EZ Tuning Wizard 2 - Podstawy podkręcania - krok po kroku - ASUS AI Suite 3 3 - Podstawy podkręcania - krok po kroku - UEFI BIOS 4 - Benchmarki - 3DMark / AIDA 64 / Cinebench R11.5 5 - Programy - Blender / ACDSee / WinRAR 6 - Gry - Crysis 3 / StarCraft II / TES V: Skyrim Tagi: core i5, intel, lga 1150, overclocking, podkręcanie, poradnik,Rafał Romański