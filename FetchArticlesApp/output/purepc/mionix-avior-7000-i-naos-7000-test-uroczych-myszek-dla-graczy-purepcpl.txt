Mionix Avior 7000 i Naos 7000 - Test uroczych myszek dla graczy - SPIS TREŚCI 0 - Mionix Avior 7000 i Naos 7000 - Dwie ciekawe myszki od szwedzkiej firmy 1 - Mysz Mionix Avior 7000 - Wygląd zewnętrzny 2 - Mysz Mionix Avior 7000 - Oprogramowanie i testy 3 - Mysz Mionix Naos 7000 - Wygląd zewnętrzny 4 - Mysz Mionix Naos 7000 - Oprogramowanie i testy 5 - Podsumowanie - Czy warto kupić testowane produkty? Od kilku miesięcy można odnieść wrażenie, że rynek akcesoriów dla graczy zapadł w przewlekły zimowy sen - główni producenci nie wprowadzają żadnych spektakularnych nowości do swoich katalogów. Firmy zajmujące się tworzeniem gamingowych myszek, klawiatur i innych peryferiów w poszukiwaniu łatwego zarobku coraz częściej sięgają po sprawdzone konstrukcje, zmieniając tylko nalepki na obudowach, przygotowując serie dedykowane konkretnym tytułom m.in.: Call of Duty: Ghost czy Battlefield 4. Rynek sprzętu dla graczy jest mocno przesycony najróżniejszymi modelami, więc debiutantom bardzo trudno przebić się ze swoimi propozycjami. Szwedzka firma Mionix założona w 2007 roku przez Petera Nygrena od początku swojego istnienia skupiała siły na tworzeniu profesjonalnych urządzeń przeznaczonych dla wymagających klientów - inżynierowie pracujący we wspomnianej korporacji wyznają ponoć trzy fundamentalne zasady - wysoka jakość wykonania, intrygujący design oraz dotyk innowacji. Tym razem do naszej redakcji trafiły na testy dwie myszki - Mionix Avior 7000 i Naos 7000. Autor: Arkadiusz Pracki Mionix to producent niezbyt dobrze znany w naszym kraju, co jest spowodowane przede wszystkim brakiem oficjalnego dystrybutora tej marki, ale sytuacja niebawem powinna ulec poprawie. Całe szczęście, fani nietuzinkowego sprzętu mogą zamówić myszki bądź klawiatury w oficjalnym internetowym sklepie Mionixa z dostawą prosto do domu, aczkolwiek trzeba liczyć się z dość wysokimi cenami w obcej walucie (euro) oraz płatną wysyłką (w przypadku Polski). Portfolio szwedzkiej firmy składa się obecnie z pięciu myszek, jednej klawiatury, sześciu podkładek oraz jednego zestawu słuchawkowego. Bezsprzecznie jest w czym wybierać, zarówno pod względem stosowanych czujników w gryzoniach, jak i odpowiednich powierzchniach w matach dla graczy. Wchodząc na stronę internetową Mionixa można odnieść wrażenie, że pracownicy rzeczywiście przykładają się do swoich zadań i pragną zaoferować nam jak najbardziej atrakcyjne produkty - każdy z nich jest dokładnie opisany i zaprezentowany, zaś parametry techniczne wyglądają bardziej niż obiecująco. W nasze ręce trafiły dwie ciekawe optyczne myszki Mionix przeznaczone dla wymagających graczy - zarówno Avior 7000, jak i Naos 7000 korzystają z zaawansowanego czujnika Avaro ADNS 3310 zapewniającego rozdzielczość do 7000 DPI. Do tego wszystkiego dochodzi multum innych technologii m.in.: 32-bitowy procesor ARM czy konfigurowalne podświetlenie kluczowych elementów urządzenia. Producent nie zapomniał również o dodatkowych przyciskach do obsługi wybranych zadań, wbudowanej pamięci na polecenia i indywidualne konfiguracje oraz ergonomicznej konstrukcji, mogącej trafić w gusta niemal każdego gracza. Już na samym początku pragniemy zaznaczyć, że dawno nie widzieliśmy tak interesujących produktów na rynku myszek gamingowych - szkoda tylko, że ceny testowanych modeli nie wyglądają już tak atrakcyjne, jak same gryzonie. Tradycyjnie przyjrzymy się każdej z dostarczonych myszek i dokładnie opiszemy jej konstrukcję - dostarczone modele nie są zbyt skomplikowane w budowie, więc nie powinno być problemów z przekazaniem odpowiedniej wiadomości do czytelnika. Oczywiste jest także to, iż biorąc produkty szwedzkiego producenta do ręki będziemy mieli nieodparte wrażenie obcowania z modelem, którego już kiedyś widzieliśmy. Niestety, na rynku sprzętu gamingowego trudno wymyślić coś nowego, także firmy tworzące na przykład myszki dla graczy nie mogą zbytnio przesadzać z inwencją twórczą - komu przecież zależy na elementach, które w żaden sposób nie sprawdzą się w realnym użytkowaniu? Zarówno Avior 7000, jak i Naos 7000 nie wyglądają na zbyt przebajerowane gadżety, więc mamy nadzieję na dobre wyniki końcowe. No to zaczynamy rozpakowywanie pierwszego modelu... 1 2 3 4 5 6 następna › ostatnia » Mionix Avior 7000 i Naos 7000 - Test uroczych myszek dla graczy - SPIS TREŚCI 0 - Mionix Avior 7000 i Naos 7000 - Dwie ciekawe myszki od szwedzkiej firmy 1 - Mysz Mionix Avior 7000 - Wygląd zewnętrzny 2 - Mysz Mionix Avior 7000 - Oprogramowanie i testy 3 - Mysz Mionix Naos 7000 - Wygląd zewnętrzny 4 - Mysz Mionix Naos 7000 - Oprogramowanie i testy 5 - Podsumowanie - Czy warto kupić testowane produkty? Tagi: avior 7000, mionix, mysz, naos 7000, test,Arkadiusz Pracki