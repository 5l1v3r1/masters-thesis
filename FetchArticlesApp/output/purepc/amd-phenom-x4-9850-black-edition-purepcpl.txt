Po dość długim oczekiwaniu na nowe procesory AMD, świat ujrzał na własne oczy ich nowe dziecko – Phenoma. Może nie był to jakiś ogromny skok wydajnościowy, aby pokonać w równej walce Intela, lecz skutecznie pomniejszył stratę. Zgodnie z obietnicami, AMD zaprezentowało nową rewizję procesorów Phenom. Mowa tutaj oczywiście o rewizji B3. Wg zapowiedzi producenta ma być szybciej i lepiej niż poprzednio. Czy tak jest naprawdę? Zapraszamy do dzisiejszego testu, aby o tym się przekonać. Autor: Marcin Rywak – ryba Wprowadzanie nowych rewizji procesorów to żadna nowość dla producentów procesorów. We wcześniejszych przypadkach głównym atutem był lepszy overclocking i jakoś nie przypominam sobie, aby którykolwiek z producentów musiał poprawiać teoretycznie występujący błąd w działaniu swojego produktu. Dla ścisłości dodajmy, iż mówimy o produkcie finalnym z możliwością zakupu w sklepach, a nie samplach inżynieryjnych. Tak się jednak stało, że wcześniejsza wersja Phenoma – B2 - „ponoć” posiadała błąd TLB. Dlaczego tylko ponoć? Z ręką na sercu przyznam szczerze, że nie spotkałem się osobiście z jego występowaniem, oraz jakoś nie zauważyłem masowych, baa, nawet pojedynczych, skarg użytkowników na domniemany mankament. Lecz co się stało, to się nie odstanie i AMD postanowiło naprawić błąd definitywnie z poziomu procesora, niż jedynie odpowiednią modyfikacją BIOSu. Czego jeszcze możemy spodziewać się po nowej rewizji? Prawdopodobnie powinniśmy odzyskać teoretyczne 10% wydajności, które zabijała poprawka wprowadzona przez producentów płyt głównych, aby skutecznie walczyć z „błędem” TLB. Redakcja dostawała również sygnały, że nowa rewizja powinna być bardziej podatna na overclocking. Czy tak faktycznie jest, przekonamy się na koniec testu. Dodatkowo, producent postanowił zmodyfikować lekko oznaczenie procesorów. Z racji potencjalnego wzrostu wydajności, dodano końcówkę 50 w numeracji. Ma to sugerować końcowemu użytkownikowi, że ten procesor jest jednak wydajniejszy, niż wcześniejsza rewizja B2. Wkrótce światło dzienne ujrzy również nowy procesor AMD. Już 24 kwietnia pojawi się trzyrdzeniowy procesor oparty na architekturze Phenoma. Z takim przypadkiem jeszcze nie mieliśmy do czynienia, gdyż od razu z dwóch rdzeni, producenci przeskoczyli do czterech, zapominając co jest w numeracji po drodze. Z tego powodu, od tej pory czterordzeniowe Phenomy oficjalnie w nazwie będą posiadały X4, zaś trzy rdzeniowy odpowiednik – X3. Ma to ułatwić zwykłemu Kowalskiemu szybsze orientowanie się, który procesor będzie wydajniejszy. 1 2 3 4 5 następna › ostatnia » Tagi: amd, phenom, x4 9850, x4 9850 black edition,ryba