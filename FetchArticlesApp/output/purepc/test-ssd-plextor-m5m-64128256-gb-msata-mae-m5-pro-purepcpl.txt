Test SSD Plextor M5M 64/128/256 GB mSATA - Małe M5 Pro - SPIS TREŚCI 0 - Dysk SSD z interfejsem mSATA nie musi być wolny 1 - Plextor M5M 128 GB - Budowa i wyposażenie 2 - Platforma testowa i metodologia testowa 3 - Testy - AS SSD Benchmark - Sekwencyjne / 4K / 4K 64 Thread 4 - Testy - AS SSD Benchmark - IOPS 4K / 4K 64 Thread 5 - Testy - ATTO Disk Benchmark / Passmark Performance 7.0 6 - Testy - Crystal Disk Mark 3.0 - Transfery 4K / 4K QD32 7 - Testy - Crystal Disk Mark 3.0 - IOPS 4K / 4K QD32 8 - Testy - Kopiowanie MP3 / Kopiowanie ISO / ASS Benchmark Copy Test 9 - Testy - Czas instalacji / Wgrywanie / Sprawdzanie archiwum RAR 10 - Testy - Kopiowanie i instalacja / Rozpakowywanie i instalacja 11 - Podsumowanie - Jaki dysk SSD mSATA wybrać? Dziesiątki testów dysków półprzewodnikowych w rozmiarze 2.5 cala mogłyby sugerować, że wśród nośników SSD niczego interesującego więcej nie znajdziemy, zwłaszcza w mniejszym formacie. Jednak miniaturyzacja stale postępuje i swoim zasięgiem obejmuje także rynek pamięci masowych, wszak moduły flash są wytwarzane w coraz niższym procesie technologicznym. O ile właściciele komputerów stacjonarnych nie muszą przejmować się miejscem w obudowie, to posiadacze czy raczej konstruktorzy sprzętu mobilnego stoją po przeciwnej stronie barykady - tam każdy centymetr oznacza granicę bliższą ideałowi. Smukłe jest przecież trendy! Niemniej żeby osiągnąć zamierzony efekt i wpasować w lifestylowe fatałaszki, trzeba pójść na pewne kompromisy w budowie urządzeń przenośnych. Słabszy procesor można jeszcze przeboleć, szybka karta graficzna do niczego w zasadzie nie będzie potrzebna, ale wydajny dysk twardy przydaje się zawsze i wszędzie. Czy tutaj również trzeba z czegoś zrezygnować? Absolutnie, ponieważ SSD z interfejsem mSATA już dawno przestały ustępować większym modelom, a właśnie takie nośniki są najczęściej montowane w cienkich (tylko z nazwy) laptopach. Dzisiaj przedstawiamy Wam kompletną rodzinę Plextor M5M 64/128/256 GB mSATA 6.0 Gb/s, które niejedne pełnowymiarowe SSD potrafią wpędzić w kompleksy... Autor: Sebastian Oktaba Wbrew pozorom mSATA nie stanowi interfejsu zarezerwowanego wyłącznie dla notebooków, ultrabooków czy tabletów, ponieważ coraz więcej desktopowych płyt głównych posiada odpowiednie złącze, które możemy wykorzystać do instalacji dysku SSD (ewentualnie zostają przejściówki wpinane w SATA). Starczy tutaj wskazać dość często wybierane modele MSI Z87-G45 i GD-65 Gaming, jakie oferują taką funkcjonalność. Trzeba tylko uważać żeby przypadkiem nie pomylić mSATA z Mini PCI-Express, bo chociaż obydwa sloty wyglądają identycznie, okazują się zróżnicowane pod względem elektrycznym i będą zarządzane przez inne kontrolery. Testowane Plextor M5M nie chciały współpracować z ASRock Z77 Extreme 6, Gigabyte G1.Sniper 3 mocno dławił wydajność i dopiero Intel DZ87KLT-75K pozwolił rozwinąć im skrzydła. Standard mSATA (mini-SATA) został oficjalnie zaprezentowany 21 września 2009 roku, natomiast jego maksymalna przepustowość wynosi 6.0 Gb/s, zatem pod względem specyfikacji nie ustępuje SATA 6.0 Gb/s. Sytuacja wygląda więc naprawdę ciekawie, ponieważ w tych małych zlepkach krzemu i plastiku drzemie moc większa, niż pozornie mogłoby się wydawać. Serię Plextor M5M najprościej byłoby określić mianem M5 Pro w wersji mSATA 6.0 Gb/s, jednej z najlepszych jakie dotychczas wypuszczono na rynek, wysoko ocenioną także przez redakcję PurePC. Czy odrobinę nie przesadzamy? Wystarczy spojrzeć na zastosowane komponenty i wszystko staje się oczywiste... Połączenie kontrolera Marvell 9187 (88SS9187-BLD2), sporej ilości pamięci podręcznej DDR3 oraz 19 nm synchronicznych kości NAND Flash MLC produkcji Toshiby, to przecież cechy charakterystyczne dla rodziny Plextor M5 Pro. Suma summarum nie sposób uniknąć porównania modeli z obydwu serii, skoro więcej ich łączy niż dzieli na płaszczyźnie technologicznej. Otrzymujemy komponenty najwyższej klasy, dlatego można oczekiwać wyników na poziomie starszych braci, którzy zwykle okupują czołowe miejsca na wykresach. Seria Plextor M5 Pro nie doczekała się wersji o pojemności 64 GB, więc trudno o bezpośrednie zestawienie, ale pozostała dwójka jak najbardziej posiada swoje odpowiedniki w rozmiarze 2.5 cala. Teraz szczypta parametrów w formie łatwej do przyswojenia tabelki: Najsłabsza wersja Plextor M5M w rozmiarze 64 GB może pochwalić się 160 MB/s zapisu i 540 MB/s odczytu, model 128 GB oferuje już 320 MB/s zapisu oraz 540 MB/s odczytu, podczas gdy 256 GB zamyka stawkę z 430 MB/s dla zapisu i 540 MB/s w przypadku odczytu. Wszystkie nośniki otrzymały też pamięć podręczną w ilości 128/256/512 MB DDR3 zależnie od pojemności, natomiast wartości IOPS sięgają nawet 80.000. Producent objął serię M5M trzyletnim okresem gwarancyjnym, oszacował współczynnik MTBF na 2.400.000 godzin i zastosował kilka technologii mających wysłużyć żywotność dysków (m.in.: TrueSpeed i TrueProtect), zatem o niezawodność oraz serwis nośników możemy być względnie spokojni. Wszystko to zamknięto w niewielkim prostokącie o wymiarach 51 x 30 x 3.6 milimetra (D x S x W). W naszej bazie wyników nie posiadaliśmy jeszcze dysków SSD z interfejsem mSATA 6.0 Gb/s, dlatego Plextory M5M stanął do walki z 2.5 calowymi konkurentami na SATA 6.0 Gb/s. Skoro obydwa rozwiązania zapewniają identyczne możliwości, to chyba warto wiedzieć jakie będzie szybsze, zaś efekty tego starcia mogą być zaskakujące... 1 2 3 4 5 6 7 8 9 … następna › ostatnia » Test SSD Plextor M5M 64/128/256 GB mSATA - Małe M5 Pro - SPIS TREŚCI 0 - Dysk SSD z interfejsem mSATA nie musi być wolny 1 - Plextor M5M 128 GB - Budowa i wyposażenie 2 - Platforma testowa i metodologia testowa 3 - Testy - AS SSD Benchmark - Sekwencyjne / 4K / 4K 64 Thread 4 - Testy - AS SSD Benchmark - IOPS 4K / 4K 64 Thread 5 - Testy - ATTO Disk Benchmark / Passmark Performance 7.0 6 - Testy - Crystal Disk Mark 3.0 - Transfery 4K / 4K QD32 7 - Testy - Crystal Disk Mark 3.0 - IOPS 4K / 4K QD32 8 - Testy - Kopiowanie MP3 / Kopiowanie ISO / ASS Benchmark Copy Test 9 - Testy - Czas instalacji / Wgrywanie / Sprawdzanie archiwum RAR 10 - Testy - Kopiowanie i instalacja / Rozpakowywanie i instalacja 11 - Podsumowanie - Jaki dysk SSD mSATA wybrać? Tagi: dysk ssd, laptop, m5s, marvell, msata, notebook, plextor, plextor m5s, ssd, test,Sebastian Oktaba