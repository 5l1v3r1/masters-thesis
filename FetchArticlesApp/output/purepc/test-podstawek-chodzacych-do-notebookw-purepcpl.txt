Chłodzenie to podstawa... dosłownie i w przenośni. Dosłownie, bowiem każdy, nawet nie będący miłośnikiem komputerów wie, że wysoka temperatura nie wpływa dobrze na pracę wszelkich urządzeń, czy to mechanicznych czy elektronicznych. Przegrzewające się elementy powodują niestabilność systemu, która może w konsekwencji prowadzić do zawieszeń, a w najgorszym razie nawet do trwałego uszkodzenia naszej maszyny. W przenośni, bo na rynku pojawia się coraz więcej podstaw chłodzących do laptopów, które dziś stanowić będą obiekt naszego testu. Zatem zapraszamy do lektury... Autor: Jacek "maSTHa212" Sieradz Jak już wspomniałem, dziś na warsztat weźmiemy tzw. „cooling pady”. Ktoś może spytać: ale zaraz, po co mi taka podstawka? Przecież laptop i bez tego powinien dobrze działać. Zgodzę się z tym, ale nie do końca. Po pierwsze: laptopy powinny pracować w określonych warunkach - jeśli w pomieszczeniu jest chłodno, to nie ma się czym przejmować. Gorzej gdy przychodzi lato, a skala termometru zaczyna się kończyć. Wtedy zastosowanie takiej właśnie podstawki do obniżenia temperatury nawet o te kilka stopni może być zbawienne dla naszego, w końcu nie tak taniego, sprzętu. Innym dobrym przykładem jest używanie laptopa w łóżku. Jest to dość powszechna pozycja „pracy”, każdy lubi sobie posurfować po sieci, pogadać na Gadu-Gadu czy obejrzeć film leżąc w wygodnej i relaksującej pozycji. W takim wypadku też powinniśmy użyć cooling pada, jego ciężar jest na tyle mały, że nie powoduje dyskomfortu a postawienie laptopa na twardym podłożu zagwarantuje, że otwory wentylacyjne nie zostaną zasłonięte przez koc czy ubranie. Widać zatem, że jest jednak parę sytuacji, w których podstawka chłodząca może okazać się najlepszym przyjacielem laptopa. Do redakcji na testy udało nam się zorganizować 8 podstawek przeznaczonych do notebooków 14 i 15 calowych. Jest to praktycznie wszystko, co na dzień dzisiejszy można dostać na polskim rynku. Swoje cooling pady mają już tacy „giganci chłodzenia” jak Zalman, CoolerMaster czy Akasa, jednak w zestawieniu znajdą się też trochę mniej znani producenci jak Vantec czy Evercool. Który pad zapewni sobie pierwsze miejsce w wyścigu o tytuł najlepszego „chłodziwa” do notebook’ów – po odpowiedź zapraszam do artykułu. Zestawienie podzieliłem na dwie części. W pierwszej przedstawię po kolei każdego z uczestników testu, jego krótką charakterystykę. W drugiej natomiast umieszczę wrażenia z użytkowania, jak i wyniki testów, a także tabelkę z porównaniem parametrów technicznych. 1 2 3 4 5 6 7 8 9 … następna › ostatnia » Tagi: notebook, podstawka chłodząca, test,Rafał Romański