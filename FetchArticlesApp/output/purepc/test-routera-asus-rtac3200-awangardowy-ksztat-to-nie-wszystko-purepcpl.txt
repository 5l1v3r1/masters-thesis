Test routera ASUS RT-AC3200. Awangardowy kształt to nie wszystko - SPIS TREŚCI 1 - ASUS RT-AC3200 - pierwszy, a zarazem topowy router AC3200 w ofercie producenta 2 - Charakterystyka standardu 802.11ac 3 - ASUS RT-AC3200 - Wygląd zewnętrzny 4 - ASUS RT-AC3200 - Interfejs konfiguracyjny 5 - Testy: Wi-Fi 802.11n 2,4 GHz 6 - Testy: Wi-Fi 802.11n 5 GHz / Dual Band 7 - Testy: Wi-Fi 802.11ac 8 - Testy: Smart Connect 9 - Testy: USB / WAN / Pobór mocy 10 - Podsumowanie – Obejrzane, przetestowane i…wyszło średnio. Entuzjastów nowinek w branży sieciowego sprzętu komputerowego nie brakuje. Bez nich świat byłby nudny, pogrążony w zatrzęsieniu zdroworozsądkowych, bezbarwnych, nijakich wręcz produktów, nie budzących żadnych pozytywnych emocji. Oczywiste jest jednak, że takich ludzi, którzy nieustannie brną w pościgu mocy i wydajności, zbyt wielu nie ma. Gdy statystyczny Kowalski sięga do kieszeni, by zapłacić za router stara się wydać możliwie najmniejszą sumę pieniędzy. No bo po co ma przepłacać, skoro skorzysta on maksymalnie z 10% możliwości i funkcji topowych urządzeń sieciowych? Dla niego sprzęt ma działać i tyle. Jednak dla maniaków komputerowych tenże warunek jest kompletnie niewystarczający, gdyż przedkładają oni ponad cenę właśnie wydajność czy bogactwo pozornie interesujących funkcji sieciowych. Topowe routery firmy ASUS, jak wiemy z naszych poprzednich testów, są przeważnie kierowane właśnie do tej, specyficznej grupy odbiorców. Jednym z takich produktów jest router ASUS RT-AC3200. Czego możemy się po nim spodziewać i czy przejawia on cechy, bez których entuzjaści nowinek technicznych nawet nie zwrócą ku niemu swojego wzroku? Autor: Kamil Śmieszek Na samym początku należy zauważyć, że wcale nie trzeba być wyłącznie miłośnikiem nowych technologii z grubym portfelem, aby od sprzętu sieciowego wymagać ciut więcej, aniżeli wspomniany wcześniej statystyczny Kowalski. O co zatem w tym wszystkim chodzi? Nie, tym razem jednak nie o pieniądze… Chodzi bowiem o czystą wydajność i funkcjonalność. Kolejne sieci Wi-Fi wyrastają, jak grzyby po deszczu, co wiąże się z koniecznością zapewnienia przez router odpowiednich mocy przerobowych, żeby nadążyć za szybkim routingiem pakietów. Nie bez znaczenia pozostają dodatkowe funkcje takie jak np. QoS, które też swój narzut mają. A zatem nie bez powodu w routerach już jakiś czas temu zagościły dwurdzeniowe procesory o dosyć wysokich częstotliwościach taktowania. Router już dawno przestał być jedynie prostym pudełkiem, które poza wyborem odpowiedniej trasy dla pakietów przychodzących nie miało w zasadzie nic innego do roboty. Dziś urządzenia te, to swoiste kombajny stanowiące mocarne centrum domowej sieci komputerowej i taka tendencja się nasila. Po analizie materiałów reklamowych producenta testowanego dziś routera można odnieść wrażenie, że powyższe określenie idealnie pasuje do RT-AC3200. Firma ASUS obiecuje bowiem takie „ficzery”, jak inteligentny mechanizm QoS, który m.in. na podstawie pola ToS w nagłówku IP jest w stanie tak rozdysponować dostępną przepustowość łącza, by nikt korzystający z sieci nie był poszkodowany, a także Smart Connect, który ponoć równie inteligentnie zarządza przydzielaniem pasma Wi-Fi, wykorzystując do tego trzy oddzielne pasma sieci, które w sumie mogą dać przepustowość wynoszącą w teorii nawet 3200 Mb/s. Co tu jeszcze nam obiecują? Ano na przykład funkcję AiProtection, rozwiązanie opracowane wraz z firmą Trend Micro, które wydaje się być czymś w rodzaju „sprzętowego antywirusa” i firewalla, które ochronią naszą sieć przed atakami z zewnątrz. Co ciekawe, producent głosi, że rozwiązanie to ma chronić również przed wykorzystywaniem przez hakerów podatności występujących w samym oprogramowaniu routera ;) (może i słusznie, gdyż routery ASUSa, podobnie zresztą, jak te innych producentów miewały ostatnio z tym problemy). Jak to wszystko wygląda w praktyce, dowiemy się za chwilę. Spójrzmy najpierw na specyfikację techniczną testowanego urządzenia. Pod maską ASUSa RT-AC3200 siedzi dwurdzeniowy procesor (a w zasadzie SoC) Broadcom BCM4709 o częstotliwości taktowania wynoszącej 1 GHz, wspierany dodatkowo przez trzy układy (po jednym na każde radio) przejmujące na siebie zarządzanie ruchem sieciowym w Wi-Fi. Rzeczą rzadko spotykaną jest obecność aż sześciu anten. Jest to jednak niezbędne do zapewnienia potrójnego pasma transmisyjnego (po dwie anteny na każde), które z kolei ma, zgodnie z zapewnieniami producenta, wyraźnie poprawić szybkość transferu danych w sytuacji, gdy odbywa się on między wieloma klientami w sieci Wi-Fi. Jeśli chodzi o pozostałe interesujące parametry RT-AC3200, to posiada on 256 MB pamięci RAM oraz dwa porty USB (jeden w wersji 3.0). 1 2 3 4 5 6 7 8 9 następna › ostatnia » Test routera ASUS RT-AC3200. Awangardowy kształt to nie wszystko - SPIS TREŚCI 1 - ASUS RT-AC3200 - pierwszy, a zarazem topowy router AC3200 w ofercie producenta 2 - Charakterystyka standardu 802.11ac 3 - ASUS RT-AC3200 - Wygląd zewnętrzny 4 - ASUS RT-AC3200 - Interfejs konfiguracyjny 5 - Testy: Wi-Fi 802.11n 2,4 GHz 6 - Testy: Wi-Fi 802.11n 5 GHz / Dual Band 7 - Testy: Wi-Fi 802.11ac 8 - Testy: Smart Connect 9 - Testy: USB / WAN / Pobór mocy 10 - Podsumowanie – Obejrzane, przetestowane i…wyszło średnio. Tagi: 802.11ac, asus, router, RT-AC3200, Smart Connect, wi-fi,Kamil Śmieszek