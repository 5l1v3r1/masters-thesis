GoPro HERO4 Black. Test kamery do ekstremalnych nagrań - SPIS TREŚCI 0 - GoPro HERO4 Black - Najnowsza kamera do ekstremalnych nagrań 1 - GoPro HERO4 Black: Wygląd zewnętrzny i zawartość zestawu 2 - GoPro HERO4 Black: Przykłady opcjonalnych akcesoriów 3 - GoPro HERO4 Black: Aplikacja GoPro App 4 - GoPro HERO4 Black: Aplikacja GoPro Studio 5 - GoPro HERO4 Black: Tryby nagrywania i przykładowe filmy 6 - Podsumowanie - Trudno o lepszą kamerę do nagrań uniwersalnych W dzisiejszym świecie istnieje coś takiego jak magia cyfrowych materiałów. Ludzie od dawien dawna poszukiwali możliwości uwieczniania chwil na fizycznych nośnikach - najpierw zdjęcia, a później filmy pozwoliły na zachowanie wybranego wydarzenia do odtworzenia w przyszłości. W chwili obecnej w sklepach znajdziemy setki, jeśli nie tysiące różnego rodzaju kamer oraz aparatów. Większość z nich jest przeznaczona dla przeciętnego Kowalskiego, który chce po prostu wybrać inteligentny tryb Auto w celu zrobienia prostego zdjęcia lub nagrania jakże amatorskiej sekwencji. Nie jest tajemnicą, że sprzęt optyczny tak jak każde inne urządzenia elektroniczne nie lubi ekstremalnych warunków i w pewnych sytuacjach ulega po prostu uszkodzeniu. Jak więc nagrać szybki zjazd na snowboardzie, wyboistą przejażdżkę rowerem lub surfowanie na desce? Z pomocą przychodzi firma GoPro zajmująca się produkcją kamer z serii HERO. Autor: Arkadiusz Pracki Marka GoPro zarejestrowana w 2002 roku, tak jak każdy inny startup technologiczny nie zapowiadała się od razu fantastycznie. Zapotrzebowanie na kamery do ekstremalnego nagrywania istniało od zawsze, jednak stworzenie odpowiedniej serii urządzeń potrafiących spełnić oczekiwania klientów nie jest wcale takie proste - pomysł to jedno, a jego realizacja do zupełnie inna para kaloszy. Wczesne wersje serii HERO korzystały oczywiście z taśmy filmowej, bowiem era cyfrowego nagrywania nadeszła nieco później. Przez wiele lat firma rozwijała swoją ofertę i proponowała klientom coraz bardziej zaawansowane rozwiązania, aż w końcu doczekała się jednej z najwyższych (jeśli nie najwyższej) pozycji jeśli chodzi o marki kamer sportowych. Dzisiaj GoPro jest producentem rozpoznawalnym na całym świecie i nie musi martwić się o popularność swoich modeli. Wystarczy prezentacja nowego urządzenia, aby do sklepów wybrało się tysiące entuzjastów sportów ekstremalnych i nie tylko - dostęp do mediów społecznościowych pozwala na łatwe dzielenie się materiałami przez Internet, a więc nie musimy wcale wykonywać niesamowitych trików na desce, bowiem wystarczy wyjść z domu i spróbować nagrać coś ciekawego. Kamery GoPro HERO są wykorzystywane m.in. do nagrywania dzienników wideo, prezentacji obiektów architektonicznych, ale nie zapominajmy także o możliwości montażu małego urządzenia w uchwycie drona. Wszystko zależy od nas i od naszej kreatywności oraz potrzeb. Niektórzy internauci twierdzą, że firma GoPro złapała tzw. syndrom Apple'a, czyli prezentuje mało różniące się produkty o minimalnej liczbie nowości w stosunku do poprzedników. Rzeczywiście, różnice pomiędzy serią HERO3+ (październik 2013) a HERO4 (wrzesień 2014) na pierwszy rzut oka nie są zbyt duże, ale warto zagłębić się w szczegóły. Pomijając zmiany w konstrukcji samej kamery, producent nie zaimplementował rewolucyjnych technologii mogących przekonać użytkowników wcześniejszej edycji do wymiany sprzętu na nowy - tak naprawdę, zmiany dla większości użytkowników będą iście kosmetyczne. GoPro HERO4 Black posiada przede wszystkim bardziej wydajny tryb nagrywania 4K pozwalający na rejestrowanie obrazu z szybkością 30 klatek na sekundę, co jest sporym skokiem w stosunku do 15 klatek na sekundę w HERO3+ Black. Co więcej, w trybach o rozdzielczości 2.7K oraz Full HD możemy nagrywać z szybkością odpowiednio 60 FPS oraz 120 FPS. Zmiany dotknęły również najszybszego trybu Slow Motion - po najnowszej aktualizacji oprogramowania możemy nagrywać wideo o szybkości 240 klatek na sekundę przy rozdzielczości 1280 x 720 pikseli. Warto zauważyć zwiększenie bitrate H.264 do 60 Mb/s z poziomu 45 Mb/s. Nie zmienił się natomiast aparat fotograficzny, który umożliwia wykonywanie zdjęć o rozdzielczości 12 megapikseli. Dla entuzjastów szerokiego pola widzenia pojawiła się możliwość takiego nagrywania w standardzie 4K oraz 2.7K. Kamera HERO4 Black w odróżnieniu od poprzedników potrafi również automatycznie obracać nagrany obraz. GoPro wraz z serią HERO4 Black zwiększa użyteczność trybu 4K, ale wciąż nie jest to szczyt możliwości. Zdecydowanym faworytem pozostaje sprawdzony standard Full HD. GoPro HERO4 Black w odróżnieniu od modelu HERO4 Silver nie posiada wbudowanego dotykowego wyświetlacza. Dla niektórych użytkowników będzie to spora wada, ale nie zapominajmy o możliwości sterowania kamerą przy pomocy mobilnej aplikacji GoPro App komunikującej się z urządzeniem przez Wi-Fi. Marka GoPro ze względu na swoją popularność nie musi obawiać się konkurencji - niektórzy producenci próbują nadgryźć udział wspomnianej firmy w rynku kamer sportowych, ale dobry marketing i wprowadzanie kluczowych zmian pozwala na odparcie wszelkich ataków. Model HERO4 Black nie jest być może najbardziej opłacalnym zakupem w przypadku niektórych scenariuszy użytkowania, jednak trudno znaleźć tak uniwersalny produkt pozwalający na nagrywanie amatorskich i półprofesjonalnych filmów. Czy mamy do czynienia z ekstremalną kamerą dla ekstremalnych użytkowników? Niewątpliwie tak, jednak zwykli zjadacze chleba również znajdą coś dla siebie. Najlepszym przykładem jest nasza redakcja, która postanowiła nabyć testowaną kamerę do nagrywania najróżniejszych materiałów z życia codziennego i nie tylko. Nie przedłużajmy już więcej i rozpakujmy amerykańskie cudo pochodzące prosto z Kalifornii... 1 2 3 4 5 6 7 następna › ostatnia » GoPro HERO4 Black. Test kamery do ekstremalnych nagrań - SPIS TREŚCI 0 - GoPro HERO4 Black - Najnowsza kamera do ekstremalnych nagrań 1 - GoPro HERO4 Black: Wygląd zewnętrzny i zawartość zestawu 2 - GoPro HERO4 Black: Przykłady opcjonalnych akcesoriów 3 - GoPro HERO4 Black: Aplikacja GoPro App 4 - GoPro HERO4 Black: Aplikacja GoPro Studio 5 - GoPro HERO4 Black: Tryby nagrywania i przykładowe filmy 6 - Podsumowanie - Trudno o lepszą kamerę do nagrań uniwersalnych Tagi: gopro, gopro hero, gopro hero4 black, hero4 black, kamera, nagrania, recenzja, test, wideo,Arkadiusz Pracki