Test Samsung SSD 840 EVO 120/250/500 GB - EVOlucja - SPIS TREŚCI 0 - To mały krok dla SSD, ale wielki dla SSD 840 1 - Samsung SSD 840 EVO - Budowa i wyposażenie 2 - Platforma testowa i metodologia testowa 3 - Testy - AS SSD Benchmark - Sekwencyjne / 4K / 4K 64 Thread 4 - Testy - AS SSD Benchmark - IOPS 4K / 4K 64 Thread 5 - Testy - ATTO Disk Benchmark / Passmark Performance 7.0 6 - Testy - Crystal Disk Mark 3.0 - Transfery 4K / 4K QD32 7 - Testy - Crystal Disk Mark 3.0 - IOPS 4K / 4K QD32 8 - Testy - Kopiowanie MP3 / Kopiowanie ISO / ASS Benchmark Copy Test 9 - Testy - Czas instalacji / Wgrywanie / Sprawdzanie archiwum RAR 10 - Testy - Kopiowanie i instalacja / Rozpakowywanie i instalacja 11 - Podsumowanie - Samsung SSD 840 EVO nie bierze jeńców! Samsung to jeden z najmocniejszych zawodników na arenie pamięci masowych, którego fabryki nieustannie wypluwają niezliczone ilości modułów, będących elementami składowymi smartfonów, tabletów, laptopów itp. Firma od wielu lat wytwarza również dyski półprzewodnikowe dla rynku konsumenckiego, jakie należą do ścisłej światowej czołówki razem z topowymi nośnikami Plextor, OCZ, Intel i Corsair. Co warto zaznaczyć, urządzenia Samsunga bazują w całości na autorskich rozwiązaniach, których nie znajdziemy w żadnym konkurencyjnym SSD. Południowokoreański gigant stosunkowo rzadko odświeża swoją ofertę, aczkolwiek jeśli już zdecyduje się wykonać podobny krok, to natychmiast wzbudza żywe zainteresowanie potencjalnych klientów. Samsung SSD 840 EVO są najmłodszymi dyskami w portfolio producenta, które w hierarchii znajdują się odrobinę niżej od modeli SSD 840 Pro, aczkolwiek to nadal bardzo wysoka półka pod względem wydajności. Tylko czy nowe nośniki rzeczywiście mają szanse namieszać na rynku? Zobaczymy - niniejszym zapraszamy na test Samsung SSD 840 EVO 120/250/500 GB, napędzanych nowym kontrolerem MEX i 19 nm pamięciami TLC... Autor: Sebastian Oktaba Dyski SSD Samsunga mieliśmy już okazję sprawdzać wielokrotnie, począwszy od staruszków SSD 470, poprzez swego czasu szalenie popularne SSD 830, skończywszy na ostatnich reprezentantach klasy high-end w postaci SSD 840 Pro. Opinie o nośnikach tego producenta najczęściej są pozytywne, wszak nie zaliczyły dotychczas żadnych większych wpadek zarówno sprzętowych, jak i programowych, co niekiedy przytrafiało się rywalom. Czy tendencja ta została utrzymana? Samsung dość odważnie eksperymentuje z pamięciami TLC, uchodzącymi za mniej trwałe od typowych MLC - warto mimochodem dodać, że Plextor porzucił plany wprowadzenia SSD z takimi modułami. Aktualnie w ofercie Samsunga znajdziemy cztery serie nośników, ale sugerowanie się oznaczeniami może prowadzić do błędnych wniosków, ponieważ modele o niższym oznaczeniu często wygrywają z tymi, które otrzymały wyższy numerek. Wydajnościowo wygląda to następująco: Samsung SSD 840, SSD 830, SSD 840 EVO i SSD 840 Pro. Ewidentnie widać, że sytuacja daleka jest od klarownej, dlatego zanim podejmiecie decyzję o zakupie jakiegokolwiek modelu tej firmy, warto wnikliwie przejrzeć wykresy. Samsung SSD 840 EVO otrzymał kontroler MEX zgodny ze standardem SATA 3.1, który jest rozwinięciem układu MDX znanego z nośników SSD 840 i SSD 840 Pro, bazującego na trzech rdzeniach ARM. Podniesiono jednak ich taktowanie z 300 do 400 MHz, usprawniono algorytmy zarządzania pamięcią podręczną oraz zoptymalizowano część instrukcji. Kontroler wspiera szyfrowanie AES-256 i współpracuje z modułami TLC Toggle DDR 2.0 NAND (400 Mb/s) wykonanymi w 19 nm litografii, więc jedna komórka pamięci przechowuje trzy bity informacji. Zastosowane kości TLC pochodzą z manufaktury Samsunga, ale producent bardzo niechętnie dzieli się szczegółami stricte technicznymi na temat swoich maleństw, wspominając tylko o szacowanych 1000-3000 cyklach P/E. Co ciekawe, Samsunga wprowadził w modelach SSD 840 EVO pewien patent, polegający na wygospodarowaniu części komórek pamięci jako bufora działającego w trybie SLC, gdzie kontroler automatycznie adresuje często wykorzystywane pliki (tzn.: TurboWrite). Obszar SLC został odgórnie określony (120-250 GB: 3GB, 500 GB: 6GB, 750 GB: 9GB, 1TB: 12 GB) i nie posiada zapasowych komórek, więc uszkodzone po prostu przestają działać. W nasze ręce trafiły najpopularniejsze wersje pojemnościowe Samsung SSD 840 EVO - 120/250/500 GB - natomiast w sprzedaży znajdziemy jeszcze modele 750 GB i 1TB. Wszystkie z testowanych egzemplarzy charakteryzują się odczytem sekwencyjnym na poziomie 540 MB/s, zapis sekwencyjny dla 120 GB wynosi 410 MB/s, podczas gdy 250 i 500 GB osiągają 520 MB/s. Najmniejsza odmiana otrzymała tylko 256 MB pamięci podręcznej LPDDR2-1066 MHz, ale starsi bracia mogą pochwalić się 512 MB cache na pokładzie. Generalnie pod względem specyfikacji technicznej, jeśli spojrzymy wyłącznie na transfery i współczynnik IOPS, Samsung wystosował godnego konkurenta dla Plextor M5 Pro. Gorzej sytuacja wygląda od strony szacowanego czasu bezawaryjnej pracy i okresu gwarancyjnego, jednak szybko znajduje to uzasadnienie w cenie urządzeń, bowiem tutaj dyskom Samsung SSD 840 EVO zdecydowanie bliżej do Plextora M5S. Szykuje się zatem bardzo emocjonujący pojedynek w wadze półciężkiej, jaka obecnie jest najchętniej wybierana przez użytkowników. 1 2 3 4 5 6 7 8 9 … następna › ostatnia » Test Samsung SSD 840 EVO 120/250/500 GB - EVOlucja - SPIS TREŚCI 0 - To mały krok dla SSD, ale wielki dla SSD 840 1 - Samsung SSD 840 EVO - Budowa i wyposażenie 2 - Platforma testowa i metodologia testowa 3 - Testy - AS SSD Benchmark - Sekwencyjne / 4K / 4K 64 Thread 4 - Testy - AS SSD Benchmark - IOPS 4K / 4K 64 Thread 5 - Testy - ATTO Disk Benchmark / Passmark Performance 7.0 6 - Testy - Crystal Disk Mark 3.0 - Transfery 4K / 4K QD32 7 - Testy - Crystal Disk Mark 3.0 - IOPS 4K / 4K QD32 8 - Testy - Kopiowanie MP3 / Kopiowanie ISO / ASS Benchmark Copy Test 9 - Testy - Czas instalacji / Wgrywanie / Sprawdzanie archiwum RAR 10 - Testy - Kopiowanie i instalacja / Rozpakowywanie i instalacja 11 - Podsumowanie - Samsung SSD 840 EVO nie bierze jeńców! Tagi: dysk ssd, evo, samsung, samsung ssd 840, samsung ssd 840 evo, ssd, test, tlc,Sebastian Oktaba