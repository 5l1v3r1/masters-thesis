Jak przyspieszyć laptopa? Wymień dysk HDD na SSD - Poradnik - SPIS TREŚCI 1 - Dlaczego warto wymienić dysk HDD na SSD? 2 - Jak wymienić dysk HDD na SSD? Instrukcja krok po kroku 3 - SSD vs HDD Test #1 - Uruchamianie systemu i testy syntetyczne 4 - SSD vs HDD Test #2 - Kopiowanie plików 5 - SSD vs HDD Test #3 - Rozpakowywanie plików 6 - SSD vs HDD Test #4 - Instalacja gier 7 - Podsumowanie - Dyski HDD powinny całkowicie zniknąć z notebooków Notebooki należą obecnie do najbardziej popularnych urządzeń przenośnych, które ułatwiają milionom użytkowników wykonywanie obowiązków zawodowych, odtwarzanie treści multimedialnych oraz magazynowanie ważnych informacji. Tutaj nie potrzeba maksymalnej wydajności - ważniejszy jest komfort użytkowania wynikający z szybkiej reakcji systemu na polecenia, czego nawet najmocniejszy procesor i karta graficzna nie zapewnią. Kluczem do responsywności jest posiadanie szybkiego nośnika danych. Wystarczy zamiast dysku talerzowego (HDD) wstawić dysk półprzewodnikowy (SSD), aby uskrzydlić nawet stosunkowo słabego notebooka. Co więcej, nawet w przypadku niewystarczającej pojemności nośnika SSD, możemy umieścić pojemniejszy dysk HDD w kieszeni montowanej w miejscu napędu optycznego ODD. W dzisiejszym poradniku pokażemy krok po kroku jak wykonać zabieg wymiany HDD na SSD oraz zaprezentujemy korzyści płynące z przesiadki na szybszy magazyn danych. Lepiej zapnijcie pasy, bowiem podczas testów wydajnościowych możecie spaść z fotela. Autorzy: Magdalena Adamowicz i Arkadiusz Pracki Na wydajność sprzętu komputerowego ma wpływ wiele czynników. Do najważniejszych należy rzecz jasna rodzaj procesora, moc układu graficznego oraz ilość pamięci operacyjnej RAM. Nie każdy jednak zdaje sobie sprawę, że szybkość działania naszego sprzętu zależeć może również od rodzaju wykorzystywanego nośnika systemowego. Współczesny komputer dysponujący tylko talerzowym dyskiem twardym będzie w typowych zastosowaniach działał znacznie wolniej, niż starsza maszyna posiadająca nawet najsłabszego SSD-ka, bowiem między tymi urządzeniami jest gigantyczna przepaść technologiczna. Różnica działania dotyczy głównie czasu uruchamiania systemu, programów, odtwarzania multimediów oraz kopiowania plików. Zmianę szybkości działania komputera odczuć można również przy odtwarzaniu gier, a szczególnie podczas wgrywania poziomów, czy doczytywania danych w trybie wieloosobowym. Korzyści wynikając z wykorzystania nośnika półprzewodnikowego jako dysku systemowego są odczuwalne w zasadzie na każdej płaszczyźnie. Jedną z prostszych i tańszych metod zwiększenia responsywności komputera jest wymiana dysku systemowego HDD na SSD. Obecnie dyski półprzewodnikowe SSD wykorzystywane są głównie w miejscach, gdzie czas jest na wagę złota, a więc mówimy tutaj o firmach, domach, a także w naszej redakcji PurePC. Z pewnością jedną z dyskusyjnych spraw jest długość życia dysków SSD, aczkolwiek czasy masowych awarii nośników tego typu już dawno minęły. Istnieje aktualnie wiele testów obalających mity zawodności i mniejszej żywotności dysków SSD w stosunku do nośników talerzowych. Wiele na ten temat mogą powiedzieć użytkownicy, którzy od lat wykorzystują dyski półprzewodnikowe jako podstawowy nośnik systemowy. Potwierdzają oni stawiane wcześniej tezy i z uśmiechem na twarzy wspominają dawny, nieco prymitywny sposób pracy epoki talerzowców. Powrót do zwykłego HDD po takich doświadczeniach wywołuje z pewnością niemały szok. Jeszcze nie wszyscy rozumieją ile nośnik półprzewodnikowy oferuje w praktyce. Niniejsza publikacja poświęcona będzie wymianie HDD na SSD, a więc pokażemy jak w prosty sposób zwiększyć responsywność oraz wydajność. Zacznijmy jednak od teorii: Jakie korzyści przynosi nam wykorzystanie SSD? Brak ruchomych elementów mechanicznych oznacza bezszelestną pracę Niższa waga od dysków magnetycznych, kluczowa dla rozwiązań mobilnych Znacznie większa ilość operacji wyjścia/wejścia na sekundę (IOPS) Bardzo krótki czas dostępu do plików podnoszący responsywność systemu Znacznie wyższa wydajność szczególnie w operacjach na małych plikach Wysoka odporność na wstrząsy i uderzenia, istotna dla komputerów przenośnych Powyższe korzyści nie odzwierciedlają całkowitej satysfakcji posiadania SSD. Dysk ten pozwala na znacznie szybszą pracę, przez co z biegiem czasu spycha HDD z podium, który może posłużyć już tylko jako magazyn plików. Jedną z wad dysków półprzewodnikowych jest cena w przeliczeniu do pojemności, zdecydowanie wyższa od nośników talerzowych, niemniej ostatnie lata znacznie poprawiły sytuację. Jedno jest pewne - przy planach zakupu dysku warto się zastanowić, czy potrzebny jest nam bardzo pojemny nośnik. Przedstawicielem segmentu opłacalnych produktów jest między innymi Samsung SSD 850 EVO 250 GB, oferujący wysoką wydajność w klasie modeli SATA 6.0 Gb/s. Posłużył on nam jako baza do przeprowadzenia szeregu testów syntetycznych i praktycznych - kopiowania plików, uruchamiania systemu, instalacji gier i rozpakowywania archiwów. Wspomnianego SSD porównamy z typowym dla laptopów dyskiem twardym Hitachi Travelstar 7K1000 750 GB (7200 RPM) oraz nieco starszym modelem Hitachi Travelstar Z5K320 320 GB (5400 RPM). 1 2 3 4 5 6 7 następna › ostatnia » Jak przyspieszyć laptopa? Wymień dysk HDD na SSD - Poradnik - SPIS TREŚCI 1 - Dlaczego warto wymienić dysk HDD na SSD? 2 - Jak wymienić dysk HDD na SSD? Instrukcja krok po kroku 3 - SSD vs HDD Test #1 - Uruchamianie systemu i testy syntetyczne 4 - SSD vs HDD Test #2 - Kopiowanie plików 5 - SSD vs HDD Test #3 - Rozpakowywanie plików 6 - SSD vs HDD Test #4 - Instalacja gier 7 - Podsumowanie - Dyski HDD powinny całkowicie zniknąć z notebooków Tagi: 850 evo, dysk ssd, hdd, mlc, poradnik, przyspieszenie laptopa, samsung, ssd, test, wymiana,Magdalena Adamowicz