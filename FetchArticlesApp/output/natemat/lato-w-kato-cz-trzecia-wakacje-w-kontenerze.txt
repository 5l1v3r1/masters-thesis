Katowice wzbogaciły się w letnie miejscówki łączące prostotę formy z jakością zawartości. Kontenerowe prostopadłościany zawitały, tak jak w zeszłym roku, do Parku Śląskiego, a ponadto pojawiły się w dwóch miejscach w Dolinie Trzech Stawów. Sezonowa oferta tych nietypowych lokali w połączeniu z ich lokalizacją sprawiła, że stały się wyjątkowo popularną wakacyjną atrakcją. Warto odwiedzić kontenery dopóki jeszcze pogoda pozwala na relaks w plenerze. Kontenery Kultury Kontenery Kultury po raz pierwszy pojawiły się w Parku Śląskim w zeszłym roku. W kilku prostopadłościanach powstały punkty gastronomiczne i bar, a także zaimprowizowana scena. W tym roku plażowa przestrzeń przy Kanale Regatowym ponownie ożyła. Powiększyła się scena, a tym samym także oferta muzyczna Kontenerów. Dotychczas można było posłuchać m.in. Miuosha, Organka i The Dumplings, a w kolejnych tygodniach – koncertów Pauliny Przybysz (5 września) i Mikromusic (12 września). Szczegóły dotyczące propozycji na kolejne tygodnie można znaleźć na stronie. Sezonovo Sezonovo to restauracja w kontenerze prowadzona przez Przemka Błaszczyka z Mańana Bistro & Wine Bar oraz Witolda Wróbla z Blęder – Kulinarnie. Odwiedzający koniecznie powinni spróbować pizzy z pieca opalanego drewnem. Poza nią znajdą tu też mnóstwo innych smakołyków, takich jak urozmaicone kanapki czy letnie koktajle. Kontener Sezonovo z ogródkiem znajduje się na początku trasy rolkarskiej, a informacje o aktualnym menu można znaleźć na stronie. Sztauwajery Sztauwajery to letni pop-up bar przygotowany przez twórców festiwalu Tauron Nowa Muzyka. Pojawił się w pobliżu środkowego stawu w Dolinie Trzech Stawów, niedaleko PTG (Pomnika Trudu Górniczego) i osiedla Paderewskiego. Ulokowane nad samą wodą kontenery to idealne miejsce na wakacyjny wypoczynek. Polegując na wygodnym leżaku i sącząc sezonowe koktajle, trudno uwierzyć, że jest się właściwie w centrum miasta. Plusem miejsca jest też kuchnia, w której serwowane są potrawy meksykańskie. Więcej aktualnych informacji o ofercie Sztauwajerów można znaleźć na stronie. Hanna Kostrzewska,Rajza Po Kato