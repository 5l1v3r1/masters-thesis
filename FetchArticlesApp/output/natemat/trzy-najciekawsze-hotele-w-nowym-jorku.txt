Nowy Jork, Nowy Jork... Czy jest na świecie miasto ciekawsze i bardziej kolorowe? To tutaj żyje i pracuje lwia część amerykańskich trendseterów, artystów, blogerów, wpływowych dziennikarzy, przeróżnych innowacyjnych twórców i nowoczesnych myślicieli. Nowy Jork można kochać, albo go nie znosić, raczej nie ma nic pośrodku, bo to miasto ma bardzo wyrazisty charakter. Podobno to tu przyjeżdża się spełniać marzenia. Bez względu jednak na to, czy celem podróży jest biznes, odwiedziny, czy właśnie pogoń za wielkimi marzeniami – gdzieś trzeba spać. Oto mój subiektywny wybór najciekawszych i najlepiej zaprojektowanych hoteli w mieście. Wythe Hotel Wythe Hotel to jedno z najmodniejszych miejsc w Nowym Jorku, w którym można poczuć się jak w domu. Założyciele, Peter Lawrence i Andrew Tarlow to rodowici Brooklinczycy, którym udało się stosunkowo tanio kupić i wyremontować ponad stuletnią fabrykę na 80 Wythe Avenue. Niegdyś zrujnowane wnętrza dostały nowe życie i zostały urządzone w modnym, modernistycznym stylu. Wielkie, fantastyczne okna z jednej strony oferują widok na wieżowce Manhattanu i dachy Brooklynu, a z drugiej wychodzą dokładnie na sąsiadujący budynek, jednak projektantom udało się bardzo fajnie wybrnąć z tej sytuacji. Na sąsiednim budynku znajduje się liternictwo stylizowane na pochodzące z czasów industrializacji Brooklynu. Piękne miejsce w chyba najbardziej hipsterskiej dzielnicy Nowego Jorku. Więcej szczegółów znajdziemy tutaj. ACE Hotel NY ACE to naprawdę wyjątkowy rodzaj sieci. Tego typu instytucje są z zasady raczej bezosobowe. Dopieszczone co do najmniejszego szczegółu wnętrza, profesjonalna obsługa i niespotykany nigdzie indziej - niezobowiązujący, ale szykowny klimat. To najprawdopodobniej główne powody ich miażdżącego sukcesu. Oprócz genialnie urządzonych pokojów znajduje się tutaj kawiarnia, galeria i restauracja, do których licznie wpadają nie tylko goście hotelu, ale także lokalni miłośnicy kreatywnego klimatu. Nowojorski ACE znajduje się w starym budynku, którego aranżacja była kreatywnym wyzwaniem dla designerów. Co rusz trafimy na intrygujące elementy wyposażenia. To miejsce, w którym dobrze będą czuli się zarówno poważni biznesmeni, jak i artyści, imprezowicze, wolne duchy i rodziny z dziećmi. Więcej szczegółów znajdziemy tutaj. Hotel Nolitan NY Nowojorski hotel Nolitan ma w sobie wszystko to, co w hotelach uwielbiam. I zdaje się nie tylko ja, bo to miejsce ma naprawdę nienaganną opinię. Światło do pokojów dociera przez piękne, wielkie okna rozciągające się od podłogi do sufitu. Obok najwyższej jakości, luksusowych wykończeń są wyeksponowane, surowe materiały. Całość dopieszczona jest dekoracyjnymi elementami w stylu retro. Hotel ma doskonały branding i jeszcze lepszą lokalizację, znajduje się bowiem w północnej części dzielnicy Little Italy, zaraz przy granicy z SoHo, Chiatown i Lower East Side. Więcej szczegółów znajdziemy tutaj. W Nowym Jorku wyjątkowych miejsc jest zresztą naprawdę bardzo wiele. Jutro i pojutrze kolejne części cyklu o tym niezwykłym mieście. Przeczytacie o modzie, sztuce i ciekawych restauracjach. Tanie bilety do Nowego Jorku pojawiają się dość często, szczególnie poza sezonem. Warto więc ustawić alarm cenowy. Z Warszawy, na przykład w czerwcu polecimy do Nowego Jorku za około 1800 zł.,Maja Święcicka