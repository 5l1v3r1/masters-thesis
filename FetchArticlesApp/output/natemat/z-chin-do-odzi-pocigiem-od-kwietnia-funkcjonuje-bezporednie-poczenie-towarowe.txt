Od kwietnia tego roku funkcjonuje bezpośrednie połączenie kolejowe między chińskim miastem Chengdu a Łodzią. Pociągi towarowe, które kursują z Chin do Polski, pokonują liczącą 9 826 km trasę w 12-14 dni. Chiński operator przedsięwzięcia nazwał je szlakiem jedwabnym naszych czasów, zaznaczając, że transport kolejowy jest efektywniejszy od tradycyjnego transportu drogą morską. Wykorzystywana od 26 kwietnia 2013 roku trasa biegnie przez Kazachstan, Rosję i Białoruś. Jadące z Chin pociągi docierają do stacji towarowej Łódź Olechów po upływie 12-14 dni. W Polsce przedsięwzięcie jest obsługiwane przez firmę Hatrans, która podkreśla, że standardowy transport drogą morską zajmuje przynajmniej 45 dni. Droga kolejowa ma także tę przewagę, że łatwiej jest jej obsługiwać fabryki położone w głębi chińskiego terytorium. W Chinach operatorem połączenia jest konsorcjum Chengdu Hatrans YHF Intermodal Logistics. Władze Łodzi mają nadzieję, że współpraca z Chińczykami pomoże przemienić miasto w duży ośrodek przeładunkowy, który będzie odgrywał istotną rolę na gospodarczej mapie Europy, a nawet świata. Dogodną lokalizację Łodzi podkreślają także chińscy przedsiębiorcy, zauważając, że łatwo dotrzeć z niej na rynki w Niemczech, Francji, Rosji i na Ukrainie. Trasa wykorzystywana jest głównie do sprowadzania chińskich towarów, niemniej pod koniec października do Chin miał wyruszyć pierwszy pociąg z Polski.,Tomasz Baliszewski