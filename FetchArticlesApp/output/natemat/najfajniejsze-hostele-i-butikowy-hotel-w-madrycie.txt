Raczej niewielka część pobytu w Madrycie upłynie nam w hotelu. Będziemy wracać do niego tylko po to, żeby przespać się, wziąć prysznic i zmienić ubranie. W mieście jest tyle rzeczy do zwiedzenia! Tutaj najważniejsza jest dobra lokalizacja, a nie design, czy wachlarz hotelowych usług. Jeżeli jednak to wszystko może iść w parze? I jeszcze do tego być w dobrej cenie? Czemu nie! Oto dwa bardzo przyzwoite hostele i jeden bardziej niż przyzwoity, butikowy hotel w najlepszych lokalizacjach w Madrycie. U Hostel Madrid To miejsce dla wszystkich tych, którzy odgrażają się, że nie znoszą hosteli. Ja jestem wciąż pod wielkim wrażeniem powstających we wszystkich największych miastach Europy. Hostele przestały już przypominać te przeraźliwie studenckie miejsca, które na pewno wiele osób zna z doświadczenia. Pora porzucić uprzedzenia! Estetycznie zaprojektowany U Hostel w swojej ofercie ma nie tylko grupowe apartamenty, ale także zupełnie porządne, intymne pokoje dwuosobowe, idealne dla par. Fajny design, niskie ceny i genialna lokalizacja, przy 22 Calle Sagasta (zaraz obok parku Retiro albo Paseo de la Castellana, gdzie znajdują się najważniejsze muzea w Madrycie) sprawiają, że hostel cieszy się sporym zainteresowaniem. O rezerwacji pokojów należy pomyśleć z wyprzedzeniem. Room007 Ventura Gdyby w U Hostel zabrakło miejsc, warto spróbować szczęścia w Room007. To hostel mniej znany, jednak równie sympatyczny. Nawiązanie do agenta Secret Service zdaje się ograniczać do nazwy, to jednak nie jest w ogóle problem. Na gości czeka tutaj 21 pokoi, do dyspozycji są opcje dwuosobowe, a także klasyczne, hostelowe pokoje grupowe. Ciekawym retro akcentem są metalowe umywalki, subtelnie dodające klimatu wnętrzom. Pokoje są urządzone w sposób niezbyt krzykliwy i funkcjonalny. Warto spędzić trochę czasu w klimatycznej hostelowej restauracji i niezobowiązującym barze. To jedna z zalet hosteli. Zawsze można trafić w nich na interesujących ludzi, podróżników i backpackerów z całego świata, którzy chętnie nawiązują rozmowy i nowe znajomości. Posada del Dragón Posada del Dragon znajduje się w samym sercu Madrytu, na słynnej Calle Cava Baja. Jest to niewielki hotel butikowy, który oferuje tylko kilka pokoi. Wszystkie z nich są jednak pomysłowo urządzone, a hotelowe usługi nie ustępują tym, które mają do dyspozycji goście największych, znanych, luksusowych sieci. Obsługa służy pomocą w planowaniu dnia, aranżuje wszelkie potrzebne rezerwacje i przejazdy. Dla aktywnych do dyspozycji jest hotelowa wypożyczalnia rowerów. Posada del Dragon znajduje się zaledwie 200 metrów od stacji metra La Latina i dosłownie 5 minut od słynnego Mercado San Miguel, o którym być może napiszę więcej już jutro, w trzeciej i ostatniej części serii o Madrycie.,Maja Święcicka