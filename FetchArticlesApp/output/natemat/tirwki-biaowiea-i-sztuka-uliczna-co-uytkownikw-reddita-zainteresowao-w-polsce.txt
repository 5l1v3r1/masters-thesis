August II Mocny miał prawie 400 dzieci, w Warszawie komunikacją miejską jeżdżą ci, którzy się w niej urodzili, a w Puszczy Białowieskiej żyją europejskie bizony – sprawdziliśmy, które informacje z Polski i o Polsce w ostatnim czasie najbardziej zainteresowały użytkowników Reddita, czyli "pierwszej strony internetu". Link do artykułu na Wikipedii o Puszczy Białowiejskiej pojawił się na Reddicie ledwie kilkanaście godzin temu, a już zyskał prawie 3 tys. "wykopów". Internautów fascynuje przede wszystkim fakt, że to największy kompleks leśny w Europie, którzy przetrwał tysiące lat w stanie niemal nienaruszonym. "Takie rzeczy tylko w Polsce", "Przypomina, jak większość Europy wyglądała przed XIV wiekiem" – czytamy w komentarzach. Niektórzy dziwią się istnieniu żubrów, czyli "polskiej wersji bizonów", tłumaczą sobie, jak właściwie wymawiać słowo "Białowieża" i deklarują, że pierwsze, co pojadą zobaczyć w Polsce, to właśnie Białowieża i okolice. Użytkowników Reddita zainteresowała też relacja z podróży po Polsce blogera Nate'a Roberta. W pewnym sensie także dotyczy lasów, a dokładniej stojących przy nich prostytutek, które, na co zwraca uwagę autor, nazywa się u nas "tirówkami". Nate swój materiał zbierał na drodze z Warszawy do Augustowa, gdzie naliczył 40 "leśnych dziwek". Część z nich sfotografował. "Nie spodziewałem się tego. Tego ranka chciałem zobaczyć jeden z najstarszych lasów w Europie, położony niedaleko od miejsc, w których zrobiłem te zdjęcia. Stało się inaczej, a przy drugim śniadaniu wraz z przyjacielem wspominaliśmy ten dziwny świat siedlisk leśnych prostytutek w Polsce" – pisze. Wiecie, że osoby urodzone w środkach warszawskiej komunikacji miejskiej mogą przez całe życie poruszać się nimi za darmo? Taką ciekawostkę internauci wygrzebali ze strony internetowej Zarządu Transportu Miejskiego w stolicy. "To może zachęcić kobiety w ciąży, by tuż przed porodem wsiadły do autobusu. Wystarczy jeździć w kółko i czekać, aż dziecko będzie gotowe do wyjścia" – żartuje jeden z komentujących. Przy tym samym "wykopie" pojawiły się też inne przykłady rzadko spotykanych ulg, jak na przykład ta uprawniająca do bezpłatnych przejazdów honorowych dawców krwi. To zdjęcie miniaturowej plaży autorstwa krakowskich artystów zachwyciło użytkowników Reddita. Za projektem stoi Grupa Odśrodkowa, czyli zespół twórców z Krakowa specjalizujących się w dziedzinach street art, performance i video. Siła perspektywy i wyobraźni, która błotnistą kałużę pozwala zamienić w sztukę – tak można streścić komentarze pod tym znaleziskiem. Z kolei ponad 2 tys. "wykopów" dostał obraz polskiej malarki Justyny Kopani. Na "pierwszej stronie internetu" furorę robią też czasem anegdoty i postaci historyczne, jak na przykład rotmistrz Witold Pilecki, który, co podkreślają internauci, zgłosił się na ochotnika do pracy w Auschwitz, potem uciekł i stworzył pierwszy raport o warunkach życia w obozie. Popularna była także sylwetka króla Augusta II Mocnego, bo własnymi rękami łamał podkowy, a poza tym spłodził prawie 400 dzieci.,Michał Gąsior