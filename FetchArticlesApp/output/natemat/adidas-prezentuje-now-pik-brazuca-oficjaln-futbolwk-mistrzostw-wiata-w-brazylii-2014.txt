Wiadomo już, jak będzie wyglądała piłka, którą będą grali piłkarze na przyszłorocznych Mistrzostwach Świata w Brazylii. Jej nazwa to Brazuca i właśnie została oficjalnie zaprezentowana. Piłka konkretnej imprezy zawsze staje się jednym z jej wielu symboli. Tak pewnie będzie i tym razem. Adidas właśnie zaprezentował Brazucę – futbolówkę, którą zagrają piłkarze na brazylijskim Mundialu już w 2014 roku. Stylistyka piłki Brazuca odzwierciedlać ma tętniące życiem kolory, pasję oraz dziedzictwo kulturowe Brazylii. Nazwa została oficjalnie przyjęta we wrześniu 2012 w plebiscycie publiczności, w którym wzięło udział ponad milion fanów piłki nożnej. Jest to potoczne określenie oznaczające "Brazylijczyka" lub "brazylijski styl życia". Piłkę testowano przez 2,5 roku. W badaniach brało udział 600 piłkarzy z całego globu, którzy grają w 30 drużynach i 10 różnych krajach. Jak informuje producent, to najdokładniej przetestowana piłka Adidasa w historii. Wśród testerów znaleźli się m.in. Leo Messi, Iker Casillas, Bastian Schweinsteiger czy Zinedine Zidane.,Sandra Fizia