Urzędnicy Ministerstwa Spraw Zagranicznych po szkoleniu otrzymali m.in. książeczkę "Ambasador Polskości", którą wydała Reduta Dobrego Imienia wspólnie z MSZ z okazji Światowych Dni Młodzieży – informuje "Gazeta Wyborcza". Znajdziemy w niej zbiór rad, co obcokrajowcom mówić o Polsce i Polakach. Prawie 80-stronicową publikację otwierają teksty prezydenta Andrzeja Dudy, ministra spraw zagranicznych Witolda Waszczykowskiego i sekretarza stanu Jana Dziedziczaka. Broszurę otrzymywały rodziny, które gościły pielgrzymów przybyłych na Światowe Dni Młodzieży, które odbywały się w zeszłym roku w Krakowie. W "Ambasadorze" zapisano, co o Polsce i Polakach należy powiedzieć obcokrajowcom. "Broszurka, którą czytasz, ma Ci pomóc wypełnić zadanie Ambasadora Polskości wobec Twoich gości. Zawiera ona trochę praktycznych wskazówek na temat kontaktów z gośćmi i opieki nad nimi, propozycje ciekawych tematów rozmów i materiały do nich" – czytamy we wstępie publikacji. Dalej jest tylko ciekawiej. Bowiem autorzy publikacji wskazują, by rozmawiać z gośćmi z zagranicy, absolutnie nie narzekać, a pamiętać o historii rodziny, miejscowości, regionu i opowiedzieć o św. Faustynie ("Czy wiesz, że jej Dzienniczek jest najczęściej tłumaczoną i wydawaną w obcych językach polską książką?") i św. Janie Pawle II. W książeczce możemy ponadto przeczytać o chrześcijańskich fundamentach polskiej tożsamości, historii naszego kraju i pięknych miejscach. Ale ponadto, jak zauważyła "GW", w publikacji wspomniano o polskiej demokracji z czasów I Rzeczpospolitej. Autorzy "Ambasadora" podkreślają, że w naszym kraju było aż 10 proc. szlachty, gdy w innych zaledwie 1-2 proc. Jak podaje "GW", 100 tys. zł chce przeznaczyć MSZ na promocję naszego kraju poprzez organizację pielgrzymki świętego obrazu Matki Boskiej Częstochowskiej po krajach Ameryki Łacińskiej. Na początku roku MSZ stworzył listę Polaków, których warto zapraszać za granicę, a wśród nich m.in. Cezary Gmyz, Tomasz Terlikowski, Barbara Stanisławczyk.,Daria Różańska