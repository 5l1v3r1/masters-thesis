Adwent jest bez wątpienia najbarwniejszym okresem w życiu Norymbergi, a tutejszy Jarmark Anielskiego Dzieciątka zdobył sobie opinię najsłynniejszego w całych Niemczech. Nad prowadzącymi na rynek ulicami migocą w tych radosnych dniach wielkie anioły, bo jak głosi wzruszająca legenda, to tutaj narodziła się jedna z najpiękniejszych niemieckich tradycji świątecznych. Trwała wojna trzydziestoletnia. Chorej córeczce twórcy zabawek, Melchiora Hausera, przyśnił się świetlisty anioł. Ojciec nadał realny kształt sennemu marzeniu dziewczynki, a radość wywołana podarkiem pomogła jej przezwyciężyć chorobę. Wieść o cudownym zdarzeniu rozniosła się szeroko, a złocisty anioł – Rauschgoldengel – zyskał wkrótce miano świątecznego symbolu. Dlatego rok rocznie tłumy mieszkańców i turystów czekają w rynku na pojawienie się na emporze okalającej kościół Najświętszej Marii Panny (Frauenkirche) złocistego anioła – „Christkind”, symbolizującego Anielskie Dziecię. I cieszą się na jego słowa powitania z wiersza, napisanego przed laty specjalnie na tę okazję: „Słuchajcie wszyscy, co Dzieciątko Wam powie!” i kończącego się tradycyjną formułą (w wolnym tłumaczeniu): „Wy, Panowie i Panie, którzy kiedyś dziećmi byliście, Bądźcie nimi dzisiaj znowu i radujcie się jak potraficie. Dzieciątko na swój Jarmark zaprasza, A kto tutaj przybędzie, mile widziany będzie”. Prawdę mówiąc słowo „jego” nie jest właściwe, bo „Christkind” jest… piękną dziewczyną, wybieraną przez mieszkańców Norymbergi. Kandydatka musi mieć 16-19 lat oraz nie mniej niż 160 cm wzrostu. Nie może mieć też lęku wysokości, bo jej zadaniem będzie zaprezentować się na emporze umiejscowionej nad wejściem do kościoła. Zwyciężczyni sprawuje tę funkcję przez dwa lata, a jej obowiązkiem – poza otwieraniem jarmarku bożonarodzeniowego – jest udział we wszystkich oficjalnych wydarzeniach oraz w spotkaniach z dziećmi w szpitalach i z pensjonariuszami domów spokojnej starości. Ma nieść radość i dobrą nadzieję – niczym prawdziwy anioł. Przez cały miesiąc w tej niezwykłej bożonarodzeniowej enklawie panuje średniowieczna atmosfera. Po rynku rozchodzi się uwodzicielska woń smakołyków, grzanego wina i ponczu, serwowanego z największego na świecie garnca. Do najbardziej znanych specjałów norymberskiej sztuki kulinarnej należą słynne „Drei im Weckla” – trzy białe kiełbaski z rusztu (Nürnberger Bratwürste), podawane w bułce i polane musztardą. Specjały te produkuje nieprzerwanie od XIII wieku najstarsza miejska masarnia, a w restauracji „Zum Gulden Stern” są one serwowane od roku 1419. Tutejszym symbolem Świąt są również okrągłe pierniki (Elisenlebkuchen) o imbirowo-korzennym smaku, z podstawą z opłatka, polane czekoladą i udekorowane migdałami, sprzedawane na wagę lub w pudełkach z panoramą miasta i wizerunkami mieszkańców Norymbergi w historycznych strojach. Na 180 drewnianych straganach, ustawionych na rynku i zgodnie z tradycją przystrojonych czerwonym i białym materiałem, sprzedaje się rękodzieło, zabawki ze słomy i drewna oraz ozdoby choinkowe. Na cieniutkich sznureczkach obracają się gwiazdy, słońca i księżyce, strażacy i wojacy z drewna oraz niezliczona ilość świetlistych norymberskich aniołów ze złocistej folii, słomy i gliny. W kościołach odbywają się adwentowe i bożonarodzeniowe koncerty, a muzea zapraszają na okolicznościowe wystawy. Warto zobaczyć tradycyjne jasełka w barokowym kościele św. Idziego oraz wystawę zabytkowych straganów w Ratuszu. Z dziećmi trzeba koniecznie wstąpić do Muzeum Zabawek (Spielzeugmuseum), które dysponuje oszałamiającymi zbiorami i barwnymi opisami ich historii. Pełen świątecznych atrakcji jest również Hans-Sachs-Platz. Dzieci mogą upiec tam świąteczne ciasteczka, napisać list do Świętego Mikołaja, pojeździć na karuzelach i diabelskim młynie. Warto też odwiedzić jarmark miast partnerskich na Rathausplatz, przejść ze światełkami na zamek i na koniec przejechać się po mieście starodawnym żółtym dyliżansem pocztowym, zaprzęgniętym w parę pięknych koni z dzwoneczkami. To jedna z największych atrakcji miasta, chyba najczęściej fotografowana i filmowana przez turystów.Jarmark w Norymberdze rozpoczyna się 25 listopada 2016 r. Informacje turystyczne o Norymberdze: http://tourismus.nuernberg.de Ściągając aplikację „Cityguide Nürnberg” na platformę iOS przez iTunes, a na platformę Android ze sklepu Google, można z nich korzystać za pomocą smartfona lub tableta. Zwiedzanie ułatwi Nürnberg Card. Ważna 2 doby kosztuje 25 euro. Uprawnia do bezpłatnego wstępu do ponad 40 muzeów i innych atrakcji. Jest biletem ważnym we wszystkich środkach transportu publicznego.,Niemiecka Centrala Turystyki