W czasie tegorocznego, osiemdziesiątego trzeciego Salonu Samochodowego w Genewie, Chevrolet zaprezentował najnowsze, siódme wcielenie Chevroleta Corvette. W ten sposób uczczono sześćdziesięciolecie istnienia marki Corvette, która jest jedną z najbardziej znanych marek aut sportowych na świecie. . Zanim zaprezentujemy najnowsze dzieło, przyjrzyjmy się, jak Chevrolet Corvette powstał i jak stopniowo zdobywał serca swoich wielbicieli. Odrobina historii Pierwszy Chevrolet Corvette został wyprodukowany w 1953 roku w fabryce, która mieściła się w mieście Flint w stanie Michigan. Ojcem auta był Harley Earl, ówczesny szef stylistów General Motors. Chciał on stworzyć konkurencję dla sportowych aut z Europy. Zdaniem ówczesnych sceptyków, producent mógł liczyć na sprzedaż co najwyżej kilkudziesięciu sztuk z pierwszej serii produkcyjnej. Zgodnie z tymi przewidywaniami producent zaplanował wyprodukowanie stu pięćdziesięciu sztuk modelu Corvette w pierwszym roku produkcji. Duże zainteresowanie klientów spowodowało jednak, że produkcję zwiększono dwukrotnie. Rok później fabryka General Motors w St. Louis wyprodukowała już 3640 sztuk Corvette (model 1954). W 1953 roku za fabrycznie nowego Chevroleta Corvette trzeba było zapłacić 3 498 dolarów. Klient mógł także dokupić system ogrzewania za 91 dolarów oraz radio za 145 dolarów. Dwumiejscowy roadster z nadwoziem formowanym z wykorzystaniem włókna szklanego podbił serca Amerykanów. Do dziś zbudowano łącznie ponad dwa miliony egzemplarzy Corvette. Nazwa auta pochodzi od korwety – jednej z klas okrętów. W 1955 roku Corvette po raz pierwszy uzbrojono w silnik V8. Ta wersja auta cieszyła się tak wielkim powodzeniem (wybierało ją dziewięćdziesiąt procent ówczesnych nabywców), że silniki V8 pozostały już w Corvette na stałe. Corvette zawsze był wyposażany w najnowsze rozwiązania technologiczne. W 1957 roku posiadał wtrysk paliwa, w 1963 roku niezależne tylne zawieszenie, w 1965 roku hamulce tarczowe na wszystkich kołach, w 1986 roku ABS a trzy lata później wprowadzono system monitorowania ciśnienia w oponach. Chevrolet Corvette jest najdłużej produkowanym samochodem sportowym na świecie. Sześćdziesiąt lat to kawał czasu. Styl Corvette Chevrolet Corvette ma niepowtarzalny styl, który jest charakterystyczny na tyle, że auta tej marki można rozpoznać już na pierwszy rzut oka, niezależnie od tego, czy jest to auto wyprodukowane w 1954 czy w 2010 roku. Dzieje się tak dlatego, że projektanci kolejnych wersji stosują się cały czas do zasad kompozycji nadwozia, które są wyznacznikiem stylu Corvette. Jak to wygląda w praktyce? Każdy Chevrolet Corvette to auto dwumiejscowe z tylnym napędem. Widlasty silnik V8 umieszczony jest zawsze z przodu, a auto ma zawsze lekko cofniętą kabinę pasażerską. Nadwozia są wykonywane z materiałów kompozytowych. W pierwszej generacji zastosowano włókno szklane, w najnowszych stosuje się włókna węglowe. Każdy kolejny model ma podobne proporcje nadwozia, z charakterystyczna długą maską silnika, niewielkimi szybami i krótką sekcją tylną. Niska i szeroka sylwetka auta z niewielkim kokpitem przypomina myśliwiec. Kolejne nawiązanie do myśliwca to podwójny kokpit, otaczający kierowcę i pasażera. Charakterystycznym elementem stylistyki Corvette jest sposób połączenia linii nadwozia z wnętrzem auta, co jest określane jako efekt wodospadu (część nadwozia wpływa do przedziału pasażerskiego pomiędzy oparciami siedzeń). W 1956 roku po raz pierwszy zastosowano boczne przetłoczenie, które potem stosowano już we wszystkich generacjach Corvette. Element ten ma za zadanie podkreślenie kształtu błotników i nadanie dynamiki całej strukturze nadwozia. Chevrolet Corvette ma także bardzo charakterystyczny tył. Od 1961 roku stosuje się podwójne, okrągłe lampy (najnowsza generacja ma prostokątne) oraz specyficzne proporcje pomiędzy rozmieszczeniem końcówek układu wydechowego i wnęki na tablicę rejestracyjną, co doskonale podkreśla szeroką i niską sylwetkę auta. Chevrolet Corvette w filmach Charakterystyczny samochód nie mógł zostać niezauważony przez filmowców. Samochód można było zobaczyć między innymi w takich filmach jak „Godziny szczytu” (1998), „Auta 2” (2011), „Corvette Summer” (1978), „Transformers Zemsta upadłych” (2009) i serialu „Route 66” (1960 – 1964). Sześć generacji Chevroleta Corvette Chevrolet Corvette Stingray – Nadchodzi generacja C7! W czasie ostatniego osiemdziesiątego trzeciego Salonu Samochodowego w Genewie zaprezentowano najnowszą generację auta – Chevroleta Corvette Stingray. Nowe wcielenie Corvette będzie dostępne w dwóch wersjach nadwozia, jako kabriolet i jako coupe. Za napęd najnowszego Corvette odpowiedzialny będzie silnik V8 LT1 mający 6.2 litra pojemności. Jego mocy maksymalna to 450KM. Silnik jest wyposażony w bezpośredni wtrysk paliwa i układ zmiennych faz rozrządu. Jednostka napędowa ma być w miarę oszczędna, a wszystko dzięki zastosowaniu funkcji aktywnego zarządzania paliwem Active Fuel Management oraz zaawansowanego układu spalania, który ma za zadanie generowanie wysokiej mocy przy niższym zużyciu paliwa. Zdaniem producenta najnowsza generacja Corvette ma mieć najmniejszy apetyt na paliwo ze wszystkich dotychczas wyprodukowanych. Z silnikiem mają współpracować siedmiobiegowe przekładnie manualne z systemem Active Rev Matching lub sześciobiegowe przekładnie automatyczne. Nowy Corvette ma być także, zdaniem producenta, najszybszym z dotychczas wyprodukowanych. Prędkość 100km/h auto ma osiągać w cztery sekundy. Ciekawą nowością jest system wspomagania pracy kierowcy Driver Mode Selector. Umożliwia on kierowcy dostosowanie auta do jego preferencji. System oferuje pięć pozycji pracy i dwanaście ustawień auta. Charakterystyczne dla każdego Corvette tylne reflektory tym razem przeszły rewolucyjną zmianę, zamiast tradycyjnych okrągłych, zastosowano prostokątne. Trzeba przyznać, że stylistyka auta jest bardzo ciekawa. Przy produkcji siódmej generacji Corvette jak zwykle zastosowano szereg nowoczesnych materiałów, jednocześnie wytrzymałych i lekkich. Samochód posiada aluminiową ramę, nanowęglowe kompozytowe panele podwozia, kompozytowe błotniki, drzwi i tylne panele nadwozia oraz panel dachowy (w coupe) i maskę silnika wykonane z włókna węglowego. Ciekawą nowością jest zastosowanie lekkiego elementu wykonanego ze stopów metali z pamięcią kształtu (połączenie miedzi i aluminium z niklem lub niklem i tytanem), który zastępuje siłownik sterujący pracą klapy wentylacyjnej (jego zadaniem jest odprowadzanie powietrza z bagażnika podczas jego zamykania). Również we wnętrzu auta zastosowano włókno węglowe i aluminium. Równocześnie nie oszczędzano na luksusie i nowoczesności – między innymi wykańczanej ręcznie tapicerce skórzanej czy wielofunkcyjnym ekranie LED o przekątnej ośmiu cali. Nie zapomniano także o wielbicielach sportów samochodowych. Mogą oni dokupić pakiet Z51, który ma za zadanie przystosowanie auta do wyścigów po torze. W skład pakietu Z51 wchodzą takie elementy jak elektroniczny mechanizm różnicowy o ograniczonym poślizgu, system smarowania z suchą miską olejową, zintegrowany układ chłodzenia hamulców, skrzyni biegów i dyferencjałów oraz pakiet aero, którego zadaniem jest poprawa stabilności podczas jazdy z dużą prędkością. 19 stycznia bieżącego roku Chevrolet sprzedał pierwszy egzemplarz Corvette Stingray 2014. Auto oznaczone numerem VIN0001 zostało sprzedane na aukcji dla kolekcjonerów samochodów Barret-Jackson Scottsdale. Samochód sprzedano za 1.1 miliona dolarów. Nabywcą auta został Richard Hendrick, właściciel zespołu Hendrick Motorsports, znany z udziału w wyścigach Nascar.,Michał Lisiak