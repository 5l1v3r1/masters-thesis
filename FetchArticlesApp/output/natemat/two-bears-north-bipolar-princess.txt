Dwie dziewczyny z kilkoma świetnymi pomysłami na piosenki i całym katalogiem problemów idealnie nadających się na teksty. A na dodatek - typowe dla Alberty brzmienie. Na sam koniec sezonu festiwalowego czas na jeszcze jedną imprezę, podczas której występują tylko i wyłącznie zespoły zupełnie nieznane - młodzi wykonawcy, którzy zdołali już zwrócić uwagę krytyków, blogerów i branży w swoich krajach, a teraz próbują dać się zauważyć także szerszemu gronu odkrywców muzycznych talentów, co może stać się kluczem do większej popularności. Kolejnym przystankiem po całej serii miejskich festiwali promocyjnych, odbywających się po obu stronach Atlantyku: w Groningen w Holandii, Austin w Teksasie, Brighton w Anglii, jest Hamburg, a dokładniej słynna dzielnica rozrywki nazwana Reeperbahn. To właśnie tam, pod koniec września, odbywa się zjazd branży z całego świata, to właśnie tam przez cztery dni jej przedstawiciele dyskutują o najbardziej istotnych i aktualnych problemach, a wieczorami słuchają przejętych sytuacją nastolatków z młodych, szukających swojej szansy zespołów. Dla uważnych uczestników tego typu imprez, oznacza to przede wszystkim kilkanaście dni szperania w internecie, żeby sprawdzić jak największą ilość wykonawców, żeby próbować wyłowić tych, którzy najlepiej rokują, a potem sprawdzić, czy te rokowania potwierdzą się na koncercie. Przed tegorocznym festiwalem takich nadziei jest co najmniej kilka. Choćby ta - pochodząca z Alberty w Kanadzie, a dokładniej z miasta Edmonton, kobieca formacja Two Bears North. Dziewczęta, które ją tworzą, spotkały się w 2011 roku i postanowiły wspólnie zmierzyć się ze swoimi emocjonalnymi demonami, przerabiając je na piosenki. Już sama nazwa zespołu, będąca eufemizmem oznaczającym chorobę dwubiegunową, zwiastuje, że nie będzie lekko, łatwo i przyjemnie. I rzeczywiście - nie jest. Zwłaszcza na płaszczyźnie tekstowej, w której dziewczętom zdarza się opowiadać o problemach naprawdę poważnych - wystarczy choćby obejrzeć teledysk do tej piosenki, z zaskakującym i dość porażającym zakończeniem, żeby się o tym przekonać. Po serii koncertów klubowych i występów na liczących się promocyjnych imprezach, dziewczęta postanowiły wejść do studia i nagrać swoją debiutancką płytę - wydany w ubiegłym roku w Kanadzie, a w tym wznowiony w Europie, album zatytułowany „Comeocean”. Szybko okazało się, że materiał cieszy się sporym powodzeniem w rodzinnym kraju swoich autorek - zebrały one sporą ilość dobrych recenzji i lokalnych nagród, z których najbardziej cenią sobie nagrodę publiczności w dorocznym plebiscycie na najlepszą piosenkę lokalnego wykonawcy z Edmonton. Trudno się dziwić, że słuchacze tak wysoko ocenili tę płytę - bardzo dobrze słychać na niej, że tamtejsza tradycja lirycznego, ale zarazem dynamicznego indie folku z Alberty, dziewczętom z Two Bears North nie jest im obca. I że bazując na niej zdołały stworzyć coś nader ciekawego dla wszystkich wielbicieli takich klimatów.,Przemek Gulda