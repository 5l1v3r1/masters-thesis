Każdy kto choć raz oglądał serial „Przyjaciele”, kojarzy to pomieszczenie. Bar, welurowe kanapy i fotele. To tam główni bohaterowie omawiali najważniejsze sprawy przy herbacie. Już wiosną zagorzali fani serialu będą mogli poczuć się jak Monica, Phoebe czy Ross. Otwarcie kultowej kawiarni zaplanowano na przełom kwietnia i maja 2016 roku. Monika Adamiak, która wpadła na pomysł otwarcia warszawskiego Central Perku, poszukuje idealnego lokalu. W rozmowie z portalem "naszemiasto.pl" przyznała, że ogląda lokale i ma już faworytów. Ma jednak nadzieję, że podpisanie stosownych dokumentów i umów odbędzie się już wkrótce. Monika Adamiak nie ma doświadczenia w prowadzeniu lokalu gastronomicznego, ale jest miłośniczką „Przyjaciół”. Do polskiego Central Perku mogliby przyjść nie tylko fani amerykańskiego hitu, ale też po prostu ludzie, którzy chcą napić się kawy w miłej atmosferze. To nie wszystko. Pomysłodawcy i przyszli właściciele warszawskiego Central Perku mają nadzieję, że uda im się sprowadzić aktorów lub twórców „Przyjaciół” na otwarcie lokalu. Wystrój ma być oczywiście wierną kopią serialowej kawiarni. Lokal będzie się mieścił w centrum stolicy.,Barbara Kaczmarczyk