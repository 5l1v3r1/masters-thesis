Czwartkowy remis ze Szkocją dość mocno skomplikował sytuację reprezentacji Polski w grupie D – gdyby biało-czerwoni wygrali w Glasgow, awans mieliby zapewniony od razu. Niestety jednak tak się nie stało, wobec czego czeka ich nerwowy mecz o wszystko z Irlandią, która w czwartek wygrała z Niemcami 1:0. Co więc Polacy muszą zrobić, by awansować na Euro? Oto możliwe scenariusze. Obecna sytuacja w grupie prezentuje się następująco: w grze zostały tylko trzy drużyny. Liderem są Niemcy z 19 punktami na swoim koncie, druga jest Polska z 18 punktami, trzecia zaś Irlandia z taką samą liczbą oczek, ale gorszym bilansem bramek. Czwarta Szkocja z 12 punktami nie ma już najmniejszych szans na awans. Dwie pierwsze drużyny w tabeli premiowane są bezpośrednim awansem do EURO, trzecia natomiast zagra w barażach. W ostatniej kolejce spotkań Polska zagra u siebie z Irlandią, Szkocja z Gibraltarem, a Niemcy z Gruzją. Nasi zachodni sąsiedzi awans mają już właściwie w kieszeni, pogrążyć może ich tylko jedna kombinacja wyników – remis Polski z Irlandią i ich przegrana z Gruzją. Scenariusz możliwy, choć raczej mało prawdopodobny. O awansie Polski zadecyduje bezpośrednie starcie z Irlandią. Zarówno nasza reprezentacja jak i reprezentacja Irlandii ma tyle samo punktów, zwycięstw, remisów i porażek. Najlepiej by było więc gdyby nasi po prostu wygrali. Innym scenariuszem premiującym polską reprezentację jest remis 0:0 lub 1:1, ponieważ przy tej samej liczbie punktów pod uwagę brany jest bilans bezpośrednich starć. Jako, że w meczu w Dublinie było 1:1, to wszystkie remisy wyższe niż ten dają korzystniejszy bilans Irlandczykom. Jeśli więc do takiej sytuacji dojdzie, nasze losy spoczną w rękach Gruzinów, którzy z Niemcami będą musieli wygrać byśmy my awansowali. Przegrana biało-czerwonych przesuwa ich na trzecią pozycję, a to skutkuje grą w barażach.,Jakub Rusak