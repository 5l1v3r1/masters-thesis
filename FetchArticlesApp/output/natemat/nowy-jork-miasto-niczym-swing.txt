Wylądowaliśmy na lotnisku imienia J.F.Kennedy’ego już po zmroku, ok. 21 czasu lokalnego. Odebrał nas znajomy moich rodziców, u niego też spędziliśmy pierwsze trzy noce. W drodze na dolny Manhattan, do jego mieszkania, zobaczyliśmy drapacze chmur spowite we mgle, a raczej w mroku, bo wyglądały niczym z Gotham City w czasach, zanim Batman wziął się za łapanie zbirów. Po szybkim prysznicu, padliśmy wykończeni podróżą. Przy próbie zaśnięcia dało się zauważyć pierwszą, charakterystyczną cechę miasta: hałas. Nieustanne klaksony, śmieciarki, koguty policyjne, ogólny zgiełk. Cały pobyt w Nowym Jorku wykorzystaliśmy na piesze lub rowerowe wędrówki po mieście, które tak dobrze znasz z filmów i zdjęć, że mógłbyś nigdy tu nie być, a i tak wszystko wygląda znajomo. Jednak kilka kroków po „downtown” i spostrzeżenia nieco zaskakują: brudno tu. W rynsztokach walają się gazety, kubki po kawie, milion innych śmieci. Trotuary pokryte są czarnymi plamkami od gum do żucia. Nikt tu nie sprząta ulic? Ciasno tu. Nagłe zatrzymanie na chodniku, w celu wykonania zdjęcia kolejnego wieżowca, skutkuje kilkuosobową kolizją i krzywymi spojrzeniami. A sezon przecież jeszcze się nie zaczął. Na ulicach wieczny korek. Wściekli taksówkarze trąbią, na kogo popadnie, po czym sami stają na środku ulicy. Obtrąbiani kierowcy oczywiście nic sobie z tego nie robią, co najwyżej coś odwarkną. Dodajmy do tego dość ślamazarne, ale duże autobusy, sporo rowerzystów i mamy gotową miksturę na wieczorne wiadomości lokalne. Szukając miejsca na odpoczynek doszliśmy do jakiegoś skwerku (oczywiście zatłoczonego). W pustej fontannie grupka ulicznych artystów zachęca akrobacjami liczną widownię do sponsorowania występu. Obok ktoś gra na wiolonczeli. Ktoś inny zbiera cudze myśli (dosłownie – spisuje wszystko to, co przypadkowi przechodnie chcą mu powiedzieć). Szczupła pięćdziesięciolatka ćwiczy na trawniku jogę, grubszy pan w garniturze czyta gazetę, zajadając kanapkę, studenci grają we frisbee, hindus doznaje nirwany, ktoś kradnie komuś rower, szara wiewiórka terroryzuje gołębie. A ja się uśmiecham… O co chodzi? Dlaczego będąc w tym galimatiasie czuję się tak dobrze? Dlaczego ten brud, tłok, hałas i drapacze chmur tworzą tak wspaniały klimat? To chyba przez rytm tego miasta. Tu wszystko ze sobą tańczy, każdy element jest częścią składową skomplikowanego układu. Wszystko pędzi w rytmie szybkiego swinga, dając niezapomniany i unikatowy pokaz. Autobus jednak nie rozjeżdża rowerzysty. Ciężarówka omija zatrzymaną nagle taksówkę. Przechodnie omijają gapiów, niczym strumień opływający kamień. Wszystko ze sobą współgra, dopasowuje się do siebie. Albo znajdziesz w sobie ten rytm i wpadniesz w szaleńczy wir, albo nie. Ja wpadłem, ale tylko na tydzień. Nie wiem, czy dłużej dałbym radę. Wiem natomiast, że jeszcze tutaj wrócę. Na pewno! Jędrek Pocztówka od Taty:,Koniec Świata Początek