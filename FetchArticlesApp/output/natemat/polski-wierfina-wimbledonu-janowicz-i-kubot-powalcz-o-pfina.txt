Jerzy Janowicz i Łukasz Kubot awansowali do ćwierćfinału Wimbledonu. Teraz obydwie polskie rakiety spotkają się w bratobójczym pojedynku, którego zwycięzca zagra w półfinale turnieju. Łukasz Kubot zwyciężył w dramatycznym pojedynku Francuza Adriana Mannarino (4:6, 6:3, 3:6, 6:3, 6:4) i awansował do ćwierćfinału Wimbledonu. Tam czekał już na niego Jerzy Janowicz, który również w pięciu setach pokonał Austriaka Jurgena Melzera (3:6, 7:6, 6:4. 4:6, 6:4). Obydwa mecze trwały po około 3,5 godziny i zakończyły się niemal w tym samym czasie. Dzięki takiemu zestawieniu możemy być pewni, że w półfinale prestiżowego turnieju wystąpi któryś z Polaków. Do tej pory jedynym polskim tenisistą, który grał w ćwierćfinale wielkoszlemowego turnieju, był Wojciech Fibak, osiągając 1/4 finału w Wimbledonie, US Open i French Open (dwukrotnie). Ćwierćfinał Janowicz-Kubot odbędzie się w środę. Nieznana jest jeszcze godzina rozpoczęcia tego pojedynku. We wcześniejszych fazach tegorocznego Wimbledonu Janowicz pokonał Kyle'a Edmunda, Radka Stepanka i Nicolasa Almagro. Kubot wyszedł natomiast zwycięsko z pojedynków, w których mierzył się z Igorem Andrejewem, Steve'm Darcisem (poddał mecz) oraz Benoitem Paire'm.,Tomasz Baliszewski