Zaraz po rozpoczęciu swojej politycznej kariery Tomasz Adamek uderzył w Annę Grodzką, oznajmiając, że „nikt mu nie wmówi, że tzw. Anna Grodzka to kobieta”. Zachowanie byłego mistrza świata dwóch kategorii wagowych nie spodobało się Dariuszowi Michalczewskiemu. – Co Adamka obchodzi, czy ktoś zmienia płeć, albo że facet z facetem uprawia seks? Dopóki nikogo nie zaczepiają, nie robią nikomu krzywdy, dajmy im spokój – napisał Michalczewski. W felietonie napisanym dla „Przeglądu Sportowego” Michalczewski zaznaczył, że decydując się na start w wyborach do europarlamentu, Adamek popełnił błąd, a jego kariera polityczna już przeistoczyła się w kabaret. Michalczewski stwierdził, że nowy kolega Zbigniewa Ziobry w dość krótkim czasie zdążył się skompromitować, czego efektem jest odejście jednego z jego sponsorów. – Dla mnie najważniejszy jest człowiek, a nie to, jakie ma preferencje seksualne. Bądźmy wyrozumiali i walczmy z prawdziwymi zboczeniami – oświadczył Michalczewski, odnosząc się do słów, jakimi Adamek potraktował Annę Grodzką. Michalczewski zastrzegł przy okazji, że bokserzy lepiej zrobią, jeśli pozostaną przy sporcie. To nie pierwsza wypowiedź Michalczewskiego, która apeluje, by zostawić osoby homoseksualne w spokoju. Jakiś czas temu były bokser przyznał nawet, że dopuszcza możliwość adoptowania dzieci przez pary homoseksualne. – Z dwojga złego, jeśli miałbym wybrać adopcję przez parę homoseksualną lub wychowanie dziecka w rodzinie patologicznej, gdzie dzieci się bije, głodzi, a czasem wykorzystuje, wybieram adopcję przez parę homoseksualną – powiedział Michalczewski "Polsce the Times".,Tomasz Baliszewski