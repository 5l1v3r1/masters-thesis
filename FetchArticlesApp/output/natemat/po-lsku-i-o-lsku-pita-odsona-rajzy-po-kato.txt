Rok szkolny kończymy kolejną odsłoną Rajzy po Kato. W wyjątkowej scenerii Galerii 138 m tym razem pokażemy wyjątkowy słownik, który w nietypowy sposób opowiada o Śląsku. Terminy kluczowe dla śląskiej kultury i historii opatrzone zostały wyjątkowymi ilustracjami. Częścią wystawy będzie także prezentacja fotografii miasta nagrodzonych w konkursie “Moje Kato”. Do oglądania wystawy zapraszamy już od 26 czerwca! - Chcieliśmy stworzyć coś więcej niż tradycyjny słowniczek polsko-śląski czy, istniejące już tego typu rozmówki - mówi Joanna Furgalińska - Dlatego postanowiliśmy wybrać dziesięć słów, które mówią o Śląsku i po śląsku. Efektem pracy jest subiektywny wybór terminów, które oddają specyfikę regionu, mówią o jego historii, kulturze i mieszkańcach. Uciekając od stereotypów, traktatów i laurek opisuje on Śląsk przy pomocy słów-kluczy. Joanna, autorka wyboru i opisów terminów to absolwentka katowickiej ASP, która w swoich pracach w której pracach często czerpie z lokalnych, śląskich inspiracji. Jest także autorkę komiksowej publikacji pt. “Ilustrowany słownik dla Hanysów i Goroli”. Śląskie terminy na wystawie zilustrowała Ewa Kucharska, znana jako autorka publikacji “Śląskie mity”, w której przedstawiła nowe, graficzne wizje tradycyjnych bohaterów lokalnych legend. Opowieść o Śląsku uzupełnia prezentacja prac laureatów fotograficznego konkursu “Moje Kato”. Wybrane prace to subiektywne miejskie impresje, które, zdaniem jury, najbardziej oddają ducha współczesnych Katowic. Na zdjęciach możemy zobaczyć fotograficzne portrety architektury, charakterystycznych punktów i mieszkańców Katowic. Subiektywne fotograficzne narracje to wyjątkowe zaproszenie do miasta i próba spojrzenia na nie w nowy sposób. Wystawa “O Śląsku” stanowi wyjątkową pocztówkę stąd. Słowem, ilustracją i obrazem staramy się opowiedzieć o lokalnej historii i współczesności, oddać specyfikę i koloryt regionu. Zapraszamy do zwiedzania wystawy, lektury słownika i tworzenia własnej listy terminów, które najlepiej - Waszym zdaniem - mówią o Śląsku. oprac. Hanna Kostrzewska,Rajza Po Kato