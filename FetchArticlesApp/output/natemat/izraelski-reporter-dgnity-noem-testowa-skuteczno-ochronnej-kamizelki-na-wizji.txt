Eitam Lachover usłyszał od właściciela firmy, produkującej ochronne kamizelki, że może czuć się bezpiecznie. Kiedy ten wbił mu nóż w plecy, nie był już taki pewny swoich słów. Reporter izraelskiej telewizji również, bo podczas testu ucierpiał. Lachover sprawdzał skuteczność kamizelki, która ma chronić przed nożownikami. Okazało się jednak, że ta kompletnie nie spełnia swojej funkcji. Zacznijmy jednak od początku - dziennikarz izraelskiej stacji spotkał się z właścicielem firmy szczycącej się wyjątkowo bezpiecznym produktem. I na własnej skórze miał się o tym przekonać. Yanir Montakyo, który obiecywał, że jego kamizelka spełnia swoje zadanie koncertowo, wyciągnął nóż stosowany m.in. przez wojsko. – Masz zamiar mnie nim dźgnąć? – zapytał reporter. Na co usłyszał, że nie musi się martwić, bo kamizelka jest w stanie wytrzymać o wiele więcej. – Jeśli coś się stanie, jestem obok – dodał. I rzeczywiście, stało się. Nóż trafił w plecy reportera kilka razy. Za trzecim przebił ochronny materiał. Producent programu przeżył szok i szybko zdecydował o przerwaniu transmisji. Dzisiaj Eitam Lachover podkreśla, że czuje się dobrze, rany których doznał nie są poważne. Właściciel sklepu z ochronnymi kamizelkami nie skomentował zajścia. Na pewno jednak nożowy incydent mocno nadszarpnie jego reputację. W kraju, gdzie dochodzi do ataków terrorystów - nożowników, może raczej zapomnieć o karierze.,Karolina Błaszkiewicz