Zdobycie w stylu alpejskim 6 najwyższych wzniesień znajdujących się na obszarze Warszawy oraz wsparcie osób chorujących na raka - ta misja przyświeca pięciu śmiałkom, którzy podjęli się tego na wskroś pionierskiego przedsięwzięcia i zdobywają Koronę Warszawy! 16 lutego na Stadionie Narodowym zainaugurowano absolutnie wyjątkowy projekt „Korona Warszawy”. To pierwsza Zimowa Ekspedycja, której celem jest zdobycie 6 najwyższych wzniesień w Warszawie. Uczestnicy wyprawy, pięciu doświadczonych alpinistów: Szczepan Żurek, Paweł Cywiński, Jan Mencwel, Mateusz Luft i Jarosław Ziółkowski, miesiącami przygotowywali się do tej bezprecedensowej wyprawy. Dziś, na naszych oczach, tworzą oni historię Polskiego Alpinizmu Nizinnego. Nie czekając długo, w ubiegłą środę 18 lutego 2015, w alpejskim stylu (wprost z bazy znajdującej się u podnóża góry) nasi śmiałkowie zdobyli pierwszy szczyt Korony - Kopiec Moczydłowski (132,5 m npm). Punktualnie o 6:00 czasu lokalnego uczestnicy wyprawy wspierani przez śmiałków z Fundacji Rak’n’Roll stanęli u podnóża Kopca. Chwilę później, pierwszy zespół wyruszył do góry, aby rozpoznać teren i rozstawić pierwszy obóz. Działania na Kopcu Moczydłowskim na żywo relacjonowały lokalne stacje radiowe i telewizyjne, za pośrednictwem których wielu z nas mogło stać się świadkami tego przełomowego wydarzenia. Choć aura sprzyjała uczestnikom wyprawy, okazało się, że zdobycie Kopca jest zadaniem wymagającym zarówno doświadczenia, jak i doskonałej współpracy. Prace przy składaniu depozytów utrudniał silny wiatr, nie obyło się bez strat, prawdopodobnie źle ustawiony obóz drugi został zdmuchnięty z grani. Nie zatrzymało to jednak naszych zdobywców na drodze do celu. O 7:40 czasu lokalnego, do bazy dotarła radosna informacja: Członkowie ekspedycji znakomicie wykorzystali okno pogodowe i zaatakowali szczyt w najbardziej dogodnym momencie. Cała Polska cieszy się z tego sukcesu, choć do zdobycia pozostało jeszcze pięć trudnych szczytów! Najbliższy atak planowany jest na sobotę 21 lutego 2015. Spodziewamy się, że ok. godziny 12.00 śmiałkowie pojawią się u podnóża kolejnego szczytu. Tym razem celem będzie przejście grani i zdobycie wszystkich trzech wierzchołków Monte Kazury. Każdy, kto chciałby dołączyć do Ekspedycji w roli tragarza, bądź zdobywać szczyt wspólnie z pięcioma śmiałkami, może to zrobić, wpłacając na konto Fundacji Rak’n’Roll. Wygraj Życie (z dopiskiem Korona Warszawy) odpowiednią sumę (tragarze 5$, atak szczytowy 20$). Opłat w walutach wymienialnych będzie można również dokonać na miejscu. Całość zebranych środków zostanie przeznaczona na rzecz Fundacji Rak’n’Roll. Wygraj Życie. Wszystkich, którzy popierają naszą Ekspedycję Korona Warszawy, ale nie mogą wziąć w niej udziału osobiście, zachęcamy do wpłacania dowolnych kwot na konto Fundacji z dopiskiem: Wpłat należy dokonywać na podany niżej numer konta: Fundacja Rak’n’Roll . Wygraj Życie! ul.Bagatela 10/17 00-585 Warszawa Nr Konta: 51 1140 2017 0000 4002 1307 7467 To dla nas wielki zaszczyt, że możemy brać udział w tej pionierskiej Ekspedycji. Nie stoimy jednak z boku, z całych sił uczestniczymy w pracach wyprawy, wspieramy naszych dzielnych alpinistów w osiągnięci celu. Mimo iż nie jest łatwo, nosimy namioty, liny, gotujemy posiłki. Pomagamy, ile sił! Rak’n’Roll! Dziękujemy ludziom wielkiego serca którzy kochają góry i kochają pomagać! Monika Dąbrowska Eliza Czyżewska,Fundacja Rak n Roll