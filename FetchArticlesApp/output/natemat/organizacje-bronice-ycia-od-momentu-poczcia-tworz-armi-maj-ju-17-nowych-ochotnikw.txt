Ta informacja rozpali emocje. TVP info opublikowało materiał o budowie armii obrońców życia. Fundacja Pro – Prawo do Życia zorganizowała szkolenie dla wolontariuszy, a zainteresowanie spotkaniem przerosło najśmielsze plany organizatorów. Spodziewali się 10-12 osób, przyszło... aż 17. Fundacja Pro-Prawo do Życia przygotowuje wolontariuszy, którzy w przyszłości będą organizować pikiety, happeningi i manifestacje w obronie życia. Żeby byli skuteczni, muszą zostać właściwie przeszkoleni. Takie szkolenie odbyło się właśnie w Przemyślu, o czym na stronie głównej informuje TVP Info. I jak się można dowiedzieć z relacji TVP Info, zainteresowanie szkoleniem przeszło najśmielsze oczekiwania organizatorów. Spodziewano się 10, góra 12 osób, zwłaszcza że podobno sporo osób zainteresowanych szkoleniem pisało wcześniej w tej sprawie maile. Tymczasem na spotkanie, które odbyło się w Muzeum Narodowym Ziemi Przemyskiej przyszło aż 17 (słownie: siedemnaście) osób chętnych do tego, żeby nauczyć się, jak w przyszłości mogą bronić życia poczętego. – Tworzymy armię, która zmienia Polskę – twierdzą organizatorzy. Nowe oddziały, złożone z 17 właśnie przeszkolonych członków będą teraz mogły przekonywać do ochrony życia resztę obywateli Polski. Oby tylko nie tak, jak to miało miejsce kilka miesięcy temu w Toruniu, gdy przed oddziałem patologii ciąży ustawiono "wystawę”, na której przedstawiano zdjęcia usuniętych płodów. Wiele osób, w tym przede wszystkim pacjentki szpitala, które leżały na oddziale z powodu zagrożonej ciąży, ostro protestowały przeciwko takiej formie ochrony życia.,Paweł Kalisz