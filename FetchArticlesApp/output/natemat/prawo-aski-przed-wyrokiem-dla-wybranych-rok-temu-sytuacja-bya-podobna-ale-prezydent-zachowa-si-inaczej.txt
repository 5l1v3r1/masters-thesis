"Widocznie w praworządnym kraju lepszego sortu są równi i równiejsi. Brak słów by opisać dwulicowość PiS oraz PAD" – tak internauci komentują decyzję prezydenta, by ułaskawić skazanego nieprawomocnym wyrokiem Mariusza Kamińskiego, odmawiając łaski wobec wyroków za niespłacone długi. W środę Sąd Najwyższy orzekł, że prezydent Andrzej Duda nie mógł ułaskawić Mariusza Kamińskiego. Zgodnie z wyrokiem sądu, prawo łaski może być stosowane wobec osób, których winę stwierdzono prawomocnym wyrokiem. Tymczasem głowa państwa Mariusza Kamińskiego (obecnego koordynatora służb specjalnych) i innych byłych funkcjonariuszy CBA (w tym obecnego zastępcę koordynatora służb specjalnych) ułaskawiła w 2015 roku, gdy ich wyroki były nieprawomocne, a sprawy były dopiero skierowane do apelacji. Jeszcze przed rokiem zupełnie inne było stanowisko KPRP w sprawie prawa łaski, które – jak podkreślono – może być stosowane wyłącznie w przypadku prawomocnych wyroków. "Odpowiadając na Pana korespondencję z dnia 30 maja 2016 r., dotyczącą aktu łaski w sprawie dokonywanych komorniczych potrąceń z renty (emerytury) uprzejmie informuję, iż sprawa ta nie może zostać rozpatrzona w postępowaniu ułaskawieniowym, bowiem prawo łaski stosowane jest wyłącznie do kar i środków karnych orzeczonych w prawomocnych wyrokach sądowych (karnych)" – tak odpowiedziano na wniosek o udzielenie prawa łaski wobec wyroków za niespłacone długi. Na Twitterze fragment pisma opublikował dokumentalista Polsatu Jan Kunert. Sprawę opisaliśmy na łamach naTemat. Prezydent miał jednak wymówkę. W odpowiedzi na tekst, KPRP opublikowała bowiem oświadczenie. "Prezydent stosuje prawo łaski w stosunku do osób skazanych wyrokiem karnym. W nadmienionym przypadku chodzi zaś o sprawę cywilną" – tłumaczono.,Daria Różańska