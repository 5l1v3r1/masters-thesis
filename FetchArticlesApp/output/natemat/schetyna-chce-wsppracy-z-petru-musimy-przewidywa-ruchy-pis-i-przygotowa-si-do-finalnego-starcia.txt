Grzegorz Schetyna nie boi się o Platformę Obywatelską. Przy porozumieniu z Ryszardem Petru i przy wsparciu PSL ma zamiar stawić czoła Prawu i Sprawiedliwości. Zmiany nie mogą być wprowadzane natychmiastowo, a małymi, przemyślanymi krokami. Platforma Obywatelska potrzebuje przeglądu struktur, tym bardziej, że jak twierdzi szef partii Grzegorz Schetyna, jak na polskie warunki jest partią masową. Nie zmienia to jednak faktu, że tylko 52 proc. jej członków zagłosowało w wewnątrzpartyjnych wyborach na przewodniczącego - zapewne dlatego że po rezygnacji Tomasza Siemoniaka Schetyna był jedynym kandydatem. – Musimy się otrząsnąć i przestawić na właściwe tory. Tak widzę swoje zadanie. Ale najpierw audyt, bo nie chcę chodzić po omacku. Jak słyszę: róbcie gabinet cieni natychmiast, to odpowiadam, że musi być ostatnim etapem realizacji pewnej koncepcji – powiedział w rozmowie z „Gazetą Wyborczą” szef Platformy Obywatelskiej. To stanie się dopiero we wrześniu, przedtem partia powoła zespoły programowe, których zadaniem będzie ocena legislacji PiS, dopiero na kongresie letnim przedstawią swój program i w każdym powiecie powołają kluby obywatelskie. – Nie chcę wykonywać nerwowych ruchów. To może być długi marsz. Musimy przewidywać ruchy PiS i dobrze szykować się do finalnego starcia, czyli wyborów – podkreślił Grzegorz Schetyna. Prezes PO stwierdził, że tylko partia centrum z silnym konserwatywnym biegunem i liberalna w sprawach gospodarczych może pokonać PiS. PO ma być partią centrową „ze skrzydłami konserwatywnym i liberalnym”. Jak podkreślił Grzegorz Schetyna PO będzie wspierało Nowoczesną Ryszarda Petru kiedy partia złoży projekt dotyczący związków partnerskich, jednak teraz najważniejszą kwestią jest obrona wolności, gospodarki i wizerunku naszego kraju na świecie, które dewastuje PiS. Schetyna przyznał, że kilka dni temu rozmawiał z Ryszardem Petru o współpracy. Według niego nie należy szukać wrogów w opozycji kiedy Prawo i Sprawiedliwość ma ponad połowę mandatów. Nie wiadomo jeszcze jaki będzie ostateczny pomysł na kampanię anty-PiS, jednak szef PO liczy na to, że Nowoczesna przyłączy się do wspierania PSL-u w wyborach uzupełniających. W ramach kampanii partyjnej Schetyna spotykał się działaczami, często na zamkniętych spotkaniach. "Newsweek" ujawnił nagranie z jednego z nich. Były szef MSZ diagnozuje w nim przyczyny porażek PO i mówi o swoim planie na odbudowę poparcia dla partii. Stwierdza, że pozwolenie na rozwój .Nowoczesnej było błędem. Jego zdaniem PO powinna była pójść do wyborów razem z partią Ryszarda Petru. Skrytykował też "warszawskie media" za promowanie polityka. Zaznaczał jednak, że PO musi się nauczyć współpracować z nowym ugrupowaniem.,Barbara Kaczmarczyk