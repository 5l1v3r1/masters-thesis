Radom miał swoją Chytrą Babę, a wszystko wskazuje na to, że Trójmiasto właśnie doczeka się podobnej sławy. Tym razem wszystko dzięki windzie i pewnej parze, która wykorzystała to miejsce na chwilę miłosnych uniesień. Chodzi o głośną sekstaśmę z sopockiego Dream Clubu, która od kilku dni podbija polską sieć. Czy za wszystkim nie stoi jednak niskich lotów chwyt marketingowy? Wszystko zaczęło się 22 stycznia po imprezie "Bal Maskowy w Stylu Weneckim". Na fan page'u Dream Clubu w Sopocie pojawił się wpis, w którym szefostwo popularnego w Trójmieście lokalu prosiło o nieblokowanie windy w niecnych celach. "Kochani! Informujemy że w windzie jest zamontowana ukryta kamera! I Bóg nam świadkiem, że jeśli znowu jakaś para pomyli windę z pokojem hotelowym blokując ją na pół nocy, to upublicznimy nagranie!" - napisali. Klub dodał też krótką recenzję nagrania, podkreślając, że "wyobraźnia pana w garniturze godna była podziwu". Czytaj też: Pussy Project. Sex shop w służbie rewolucji seksualnej Pierwsza słynna sekstaśma w Polsce? Niby typowa prośba, by nie uprawiać seksu gdzie popadnie, jakich obsługa większości klubów musi czasem wygłaszać kilkanaście razy jednej nocy. Na Facebooku wywołało to jednak niesamowite poruszenie. Bywalcy klubu szybko zaczęli dopytywać o szczegóły. Zwłaszcza te dotyczące rzekomej wyobraźni mężczyzny w garniturze. Dream Club najpierw postanowił zapowiedzieć więc uchylenie rąbka erotycznej tajemnicy: "O 20:00 pokażemy ciekawy początek historii z windy. Film został lekko przycięty, aby utrudnić rozpoznanie występujących w nim osób i aby przyspieszyć wydarzenia. Mimo to oglądając niejeden z Was dostanie rumieńców". I we wtorek ostatecznie upublicznili nagranie. Na którym widać, jak zamaskowana para inicjuje gorącą zabawę w słynnej już windzie. Film kończy się jednak w momencie, kiedy zaczyna robić się pikantnie. Klub twierdzi, że nie chce szerzyć zgorszenia, choć ma zgodę na publikację. Igraszki sfilmowane kamerą monitoringu przypominają jednak wstęp do typowego filmu erotycznego. To znaczy, są bardzo "profesjonalne". Co skłoniło wielu fanów Dream Clubu do posądzenia szefostwa lokalu o uprawianie marketingu na bazie oszustwa. Innym nie przeszkadzało to jednak, by podjąć zmasowaną akcję poszukiwania słynnego pana w garniturze z wielką seksualną wyobraźnią na zdjęciach z imprezy, podczas której para miała zablokować windę. Albo tworzyć nowe internetowe memy ze słynną sopocką windą w roli głównej. Nieco więcej podejrzeń o oszustwo z seksem w tle pojawiło się jednak wówczas, gdy Dream Club na swoim profilu zapowiedział, że w najbliższą sobotę zaprasza na mocno przesyconą erotyzmem imprezę. Zaproszeniem na nią jest fragment thrillera erotycznego "Oczy szeroko zamknięte". Filmik z kochającą się w windzie parą w maskach świetnie wpisuje zatem w ten klimat. Nieco przypominając też fabułę bestsellera "Pięćdziesiąt twarzy Greya". Największe oszustwo marketingowe w sieci? "Dobry viral nie jest zły" - sugeruje wprost Gosia. "To jakaś ściema. Dlaczego nie ma daty i zapisu godziny? - pyta w komentarzach Ela. "To jest któraś dziewczyna z huśtawki. Wszystkie mają identyczne maski (złote z czarnymi piórami) i czarne sukienki. Więc chyba jakaś ustawka była" - twierdzi Sonia, podejrzewając, że to erotyk wyreżyserowany przez klub z tancerką w roli głównej. "Pomysłodawca tego z pewnością nie jest członkiem Mensy" - ironizuje Karolina. A wielu innych fanów klubu twierdzi, że lokal się po prostu ośmieszył. Podobnie uważa Marcin (prawdziwe dane do wiadomości redakcji), który w sopockim klubie czasami występował jako tancerz. - Na tym weneckim balu mnie nie było, ale to na pewno ściema która, moim zdaniem, obróci się na niekorzyść tego miejsca, bo o windzie w Dreamie napisali już nie tylko w lokalnych portalach, ale i serwisach ogólnopolskich". Zrobili z nią nawet demotywatory. Klub wymyślił najsłynniejszą polską sekstaśmę, a tu porno dla ubogich - mówi w rozmowie z naTemat. Chłopak dodaje, że ma takie podejrzenia, bo tego typu chwyty marketingowe wymusza na sopockich klubach ostra konkurencja. - Na Monciaku, zagłębiu polskich imprezowni, trwa prawdziwa wojna menedżerów, w której nikt nie zawaha się robić z ludzi idiotów. Nawet jeśli to twoi goście - ocenia. Menedżerowie jednego klubu potrafią nawet opłacić bezdomnego, który załatwi się pod wejściem do konkurencji i nagranie z tym rozpowszechniać jako dowód upadku danego lokalu. Dream Club: "Osoby z windy" tworzą udany związek Skoro sopocką sekstaśmą żyje już cały kraj, postanowiliśmy więc sprawdzić w samym Dream Clubie, na ile cała ta historia jest prawdziwa. Na pytanie o słynną windę menedżer natychmiast odesłał nas jednak do firmy dbającej o marketing klubu. Dominika Wolska-Kobus z ArtInvest w rozmowie z naTemat zapewnia jednak, że nikt w Dream Clubie nie próbował zrobić z klientów głupców. - Nagranie jest mocno pocięte, ale prawdziwe - przekonuje. Jednocześnie przyznaje, że filmik zamieszczony w internecie, wywołał zwiększone zainteresowanie klubem nie tylko w sieci. - Dream Club jest generalnie miejscem bardzo popularnym, więc i tak dużo więcej osób by się nie zmieściło, szczególnie w soboty. Ale oczywiście widzimy zwiększone zainteresowanie klubem. W klubie twierdzą też, że wszystko naprawdę zaczęło się od próby zniechęcenia baraszkujących po kątach klientów. Zwłaszcza tych, którzy robią to w windzie, blokując ją, gdy jest najbardziej potrzebna. Czy to nie przyciągnie jednak potencjalnych naśladowców i czy w efekcie nie zaszkodzi lokalowi? - Cała sprawa została przez nas podjęta właśnie po to, aby odstraszyć potencjalnych naśladowców. Natomiast fakt, że dorośli ludzie uprawiają seks, na pewno nie może w żaden sposób zaszkodzić wizerunkowi klubu. Trudno tu nawet oceniać czyjąś moralność, tym bardziej, że wiemy iż prywatnie "osoby z windy" tworzą udany związek - zapewnia Dominika Wolska-Kobus.,Jakub Noch