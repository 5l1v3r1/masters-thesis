Prezydent Wrocławia podjął decyzję o zakazie dzierżawienia miejskich gruntów na potrzeby pokazów tresury zwierząt. Oznacza to, że żaden cyrk, który ma takie w swojej ofercie, nie wystąpi już w stolicy Dolnego Śląska. Rafał Dutkiewicz zareagował na apele mieszkańców Wrocławia - koniec występów cyrkowych ze zwierzętami w roli głównej. Uchwała przyjęta w poniedziałek to efekt wielomiesięcznych starań, które rozpoczął weterynarz dr Jarosław Zajączkowski. – Wyrażam swój sprzeciw wobec organizowania w naszym mieście niehumanitarnych spektakli, które opierają się na zmuszaniu zwierząt do wykonywania sprzecznych z ich naturalnym zachowaniem »sztuczek cyrkowych”, opartych na tresurze – pisał w swojej petycji. Na jego apel odpowiedziały setki wrocławian. Prezydent Dutkiewicz był jedną z osób, które poparły Zajączkowskiego. Wyraz temu ostatecznie dał teraz. – Od dłuższego czasu podkreślam, że nie ma miejsca na tego rodzaju występy na terenach miejskich – powiedział "Wyborczej". I ma zamiar rozszerzyć swój zakaz na miejsca, znajdujące się w granicach Wrocławia. – Cyrki często rozstawiają się w pobliżu osiedli, co może okazać się katastrofalne w przypadku ucieczki dzikiego zwierzęcia – dodał weterynarz-aktywista. Wrocław idzie śladem m.in. Słupska. Jak pisaliśmy, w zeszłym roku Robert Biedroń nie zgodził się na wpuszczenie cyrków do miasta. Tłumaczył tę decyzję wątpliwościami "co do przestrzegania [przez nie - red.] praw zwierząt i ich dobrostanu". Podobnie uważa Rafał Dutkiewicz, który chciałby kojarzyć się wrocławianom z troską o zwierzęta.,Karolina Błaszkiewicz