Miasta opustoszały, wielu z nas odpoczywa na wymarzonych wakacjach. Jednak dla tych, którzy spędzają w nich lato, ciesząc się brakiem korków i pustymi tramwajami maja do dyspozycji mnóstwo atrakcji kulinarnych. Ten weekend zapowiada nam upały, ale też dużo smacznego zamieszania. Targi Książki Kulinarnej, oswajanie Pałacu Kultury i Nauki, chłodne piwo w Krakowie, to tylko część atrakcji. Od pewnego czasu można zauważyć powrót mody na dobre koktajle w kryształowych szklankach i klimaty lat międzywojennych. Jeżeli macie ochotę poczuć się jak bohaterowie filmów z Eugeniuszem Bodo czy Hanką Ordonówną powinniście się wybrać na kolację do Kabaretu. Będzie doskonała kolacja, przedstawienie i dancing w rymie takich przebojów jak "Seksapil", "Miłość ci wszystko wybaczy" czy "Ada to nie wypada". Początek wieczoru o 20.00, ul. Karkowska 5 w Krakowie w Klubie Kabaret. Również w Krakowie rozpocznie się kolejny weekend z piwami rzemieślniczymi pod hasłem "Zrób sobie sam". Po raz kolejny będą browary rzemieślnicze ze swoimi kranami pełnymi złotego trunku, będą też warsztaty dla amatorów, którzy chcą rozpocząć warzenie własnego, domowego piwa. Organizatorzy zadbali też o żołądki piwoszy, którzy będą mogli skosztować między innymi burgerów i pizzy. W niedzielę domowi piwowarzy będą częstowali swoimi piwami w ramach akcji charytatywnej. Chętni będą mogli przekazać datki na rzecz Domu Dziecka im. Jana Brzechwy w Krakowie w zamian za dobre piwo. Cała impreza potrwa od piątku (od 16.00) do niedzieli (od 10.00) w Klubie Fabryka przy ulicy Zabłocie 23 w Krakowie. Warszawska restauratorka i felietonistka Marta Gessler po raz trzeci zaprasza na Targi Książki Kulinarnej. Pod arkadami Centrum Sztuki Współczesnej zagoszczą księgarze i wydawcy z książkami kulinarnymi. Oprócz tego jak zwykle na dziedzińcu będzie można wziąć udział w licznych dyskusjach wokół kulinariów np. w piątek o 19.00 Kamil Antosiewicz z magazynu SMAK będzie rozmawiał z Michałem Bonarowskim o kiszonkach, a w sobotę o 16.00 Marta Gessler połozy Prawdę na stole" w dyskusji z Kazimierą Szczuką, Dominiką Biegańską, Martą Dymek i Weroniką Wawrzkowicz. Natomiast w niedzielę Food Service i Agata Godlewska zaprasza na 16.00 na dyskusję o kulinarnych doznaniach odpowiedzialności za eksperyment, w której udział wezmą Aleksander Baron, Bogdan Gałązka, Joanna Jakubiuk, Piotr Ceranowicz i Jakub Pieniążek. Będą też liczne warsztaty: z Martą Gessler i Małgorzatą Minta zaprojektujecie przepis. Kukbuk pokaże, że design może zajmować się też kuchennym fartuchem, a Piotr Kucharski nauczy piec chleb. To tylko nieliczne atrakcje, które czekają na zwiedzających przez cały weekend w Qchni Artystycznej przy ulicy Jazdów 2 w Warszawie. Byliście kiedyś w Olsztynie koło Częstochowy i oglądaliście monumentalny zamek? Naszym zdaniem warto. W tą sobotę będzie dodatkowy pretekst do odwiedzenia tego miejsca, czyli Spotkanie Bractwa Feniksa. Miłośnicy piwa będą mogli skosztować piwa Grimbergen, obejrzeć spektakl Bractwa i skosztować doskonałych dań z piwem. Noc uprzyjemni muzyka na żywo. Impreza rozpocznie się w sobotę o 20.20 w Restauracji Spichlerz przy ul. Kazimierza Wielkiego 2 w Olsztynie koło Częstochowy. Sezon warzywno-owocowy w pełni, pora zabrać się poważnie za przetwory. To teraz można zdobyć maleńkie ogórki na kiszenie lub okrągłe buraczki na marynaty. To tylko część warzyw, które można zamknąć w słoikach na zimę. Plac Defilad i Miasto Ogród zapraszają na warsztaty, które poprowadzi dziennikarka kulinarna Małgosia Minta. Wiemy, że będzie i bardzo tradycyjnie i odrobinę niecodziennie. Ważne, że każdy warsztatowicz zabierze ze sobą do domu słoik pyszności i zbiór przepisów na domowe przetwory. Mamy środek lata, a tymczasem weekend zaczynamy i kończymy kiszonkami. To takie memento, żebyśmy nie narzekali na upał i mocno świecące słońce, bo za kilka miesięcy nadejdzie smętny listopad. Wtedy zostanie nam tylko słońce w słoikach. Zatem do kiszonek drodzy smakosze!,Wydarzenia kulinarne