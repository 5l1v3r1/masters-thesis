Nie po okładce go poznacie, ale po okładce kupicie. Dlatego wybrałem 10 najlepszych okładek komiksów wydanych w Polsce w 2014 roku. To pierwsza część podsumowania komiksowego roku. Na Alei zrobiliśmy redakcyjne top10 okładek i do tego podsumowania załapała się tylko jedna moja okładka. Poniżej moje zestawienie. Przypominam, że to najlepsze okładki, a nie komiksy - na nie przyjdzie czas (doczytuję, ale widzę już metę). Krótki komentarz ma uzasadniać mój wybór. 10. Wyspa kamieni Jest tajemniczy las. Jest ekipa. Jest wyprawa. Będzie przygoda! 9. Opowieści niestworzone #2: Usta pełne śmierci Bardzo feministyczny przekaz. Zniewolona kobieta jest martwa. Choć cycki ma całkiem spoko. 8. Prophecy #03 Te maski kryją bohaterów czy przestępców? Twarze pod nimi są pewne siebie czy przestraszone? 7. Kroniki jerozolimskie A co on tam rysuje? I po której stronie muru jest? 6. Jan Hardy #03: Woj-TECH Baribal w Powstaniu Warszawskim? Nie. Niedźwiedź Wojtek służył u Andersa i nosił pociski. Jakub Kijuc zrobił z niego Żołnierza Wyklętego. Napisałbym więcej, ale muszę zrobić unik, bo miś szarżuje na mnie… 5. Zabójca #05: Śmierć w duszy Po której stronie pistoletu wolałbyś być? 4. Space-Cats: The Beginning Nie lubię kotów. Są złe. Dobrze, że ktoś wystrzelił je w kosmos. Pamiętajcie: bezoar pod drzwiami, to znak inwazji! 3. Qrczango Bizarro World #1 Glista z proletariatu ma za sobą ciężką noc albo cały tydzień. A nie, przepraszam, to Niebezpieczny Kurczak po festiwalu we Wrocławiu (taki żart środowiskowy). W tych oczach jest prawda o świecie. Bo widzicie to spojrzenie? Prawda? 2. Wilq #20: Syfon i papierosy „Wygląda mi to na Magnum kaliber 44. A Gondor ma zawsze szczęście. Nie zaryzykuję, bo imię jego jest Wilq...” Tako rzekłem na Alei i zdania nie zmieniłem. 1. Batman #03: Śmierć rodziny Plastikowa, przezroczysta obwoluta na twardej oprawie. Można ją zdjąć jak maskę. Masakra. Pomijam nawet, że świetnie pasuje do treści komiksu. To jest okładka pierwszego wydania, które się już wyczerpało. O polskim komiksie w 20-14 roku napisałem też dla culture.pl - sprawdźcie!,Łukasz Chmielewski