Sezon ślubny w pełni, piękna pogoda sprzyja podejmowaniu decyzji ostatecznych i wyprawianiu hucznych wesel. Biała sukienka i buty, zjawiskowa fryzura to podstawowe atrybuty każdej panny młodej. Bardzo ważne są również dodatki, takie jak biżuteria czy trzymany w dłoniach bukiet. Wesela, podobnie jak każde inne zjawiska społeczne ulegają zmieniającym się modom. Tegorocznym, gorącym trendem są bukiety wykonane z nietypowych do tego celu roślin - z sukulentów. Sukulentami nazywa się rośliny, które potrafią przeżyć bez wody bardzo długi okres czasu. Ewolucja wyposażyła je w mechanizmy, dzięki którym magazynują potrzebną wodę. Występują one najczęściej na terenach pustynnych i półpustynnych obu Ameryk, w Afryce, Azji i Australii. W dzień jest tam bardzo gorąco, nocą zaś chłodno. Do sukulentów zaliczają się również często hodowane w domach rośliny doniczkowe, jak na przykład poczciwy kaktus. Oprócz kaktusów do tworzenia tych oryginalnych dodatków używa się roślin takich jak : rojnik, eszeweria, eonium, agawa, aloes, rozchodniki i grubosze. Niewątpliwa zaletą sukulentów jest ich trwałość. Nie zwiędną i nie stracą swojego wdzięku pod wpływem wysokich temperatur. Są one dostępne przez cały rok, dzięki temu nadają się również do tworzenia bukietów niezbędnych do uroczystości wyprawianych zimową czy jesienną porą. Floryści wykorzystują ich oryginalny urok łącząc je z kwiatami o subtelniejszym charakterze, na przykład z eterycznymi peoniami czy pąsowymi różami. Sprawdzą się jako element bukietu, butonierka dla pana młodego, dekoracja weselna. Z powodzeniem mogą zostać wplecione w wianek panny młodej. Taka stylizacja z wdziękiem wpisuje się w popularny w modzie ślubnej styl boho.,Natalia Baran