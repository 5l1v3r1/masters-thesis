Pomysł na miejskie mikrosamochody nowej jakości, pasujące do rozwijających się światowych megametropolii, pojawił się na początku lat 90. Inicjatorem był szef koncernu produkującego zegarki... Nicolas Hayek, szef SMH, firmy, która z powodzeniem powołała do życia markę Smart i zainicjowała renesans szwajcarskiego przemysłu zegarkowego, chciał z dużym partnerem technologicznym stworzyć takiego Swatcha wśród samochodów, wesoły pojazd, dopasowujący się do nowego stylu życia mieszkańców wielkich miast. Zaczęto wspólne prace z Volkswagenem, które nawet posunęły się do stadium jeżdżących prototypów - ale przybyły na szczyt władz koncernu VW Ferdinand Piëch zerwał wszelkie kontakty - wierzył, że jego własna koncepcja "3-litrowego samochodu" jest lepsza pod względem komercyjnym. Mylił się, ale to inna historia. Hayek już wtedy prowadził rozmowy z Daimlerem i wkrótce powołano spółkę MCC. We francuskim przygranicznym mieście Hambach od zera zbudowano fabrykę dla nowego auta, nadto podpisano umowę z należącą do Mitsubishi spółką NedCar i przygotowywano budowę nowej fabryki w Brazylii. Trzeba przyznać, że kierujący wtedy koncernem panowie Schrempp i Hubbert mieli spory rozmach - i zero rynkowej intuicji. To oni popsuli powrót marki Maybach, i to oni wymusili na inżynierach głupie kompromisy przy konstruowaniu klasy A. Ich pomysł rynkowy na Smarta był taki, że skoro według statystyki samochodem w zachodnioeuropejskim mieście jeździ przeciętnie półtorej osoby, to młodzi, dynamiczni ludzie (nikt bowiem nie projektuje aut dla starych, grubych i leniwych...) potrzebują samochodu zaledwie dwumiejscowego, małego, z bagażnikiem mieszczącym co najwyżej skrzynkę wody mineralnej. Samochód miał wejść do sprzedaży na wiosnę 1998 roku, ale szeroko rozpowszechniona wiedza o wywrotce klasy A w tzw. teście łosia oznaczała, że konieczne było (kosztowne!) przeprojektowanie Smarta. Samochód, który nie ma własnych stref zgniotu, a przy wypadku ma wykorzystywać strefy zgniotu innych, "zwyczajnych" samochodów, otrzymał inne ogumienie z przodu i z tyłu, niewyłączalny układ stabilizacji toru jazdy i między innymi ogranicznik prędkości maksymalnej. Część z tych zmian wprowadzono wskutek płatnych konsultacji z Porsche Engineering z Weissach, jedynych prawdziwych specjalistów w dziedzinie aut z silnikiem z tyłu. Wszystkie zmiany były konieczne, bo zamaskowane prototypy lubiły się wywracać. Smart trafił na rynek... i spodziewany sukces nie pojawił się. Zamiast młodych i dynamicznych auto kupowali siwiuteńcy emeryci, których dzieci już na dobre wyprowadziły się z domu. Wprowadzenie na rynek modeli Roadster czy ForFour (budowanego razem z Mitsubishi auta 4-drzwiowego z konwencjonalnym przednim napędem) nie pomogło, a wręcz zaszkodziło... Marka Smart straciła niemal 4 miliardy euro między 2003 i 2006 rokiem, wessano wtedy Smart GmbH do całego koncernu, by zatamować pieniężny krwotok. Roadster umarł, Smart ForFour (notabene najgorsze auto, jakim kiedykolwiek jeździłem) także, a planowany ForMore, rodzaj małego SUV-a z dostępnym napędem na cztery koła, uśmiercono już po zainstalowaniu w fabryce oprzyrządowania do jego produkcji! Zazwyczaj tego się nie robi, oznacza to bowiem bezpowrotną stratę kilkuset milionów euro - co najmniej. Brak sukcesu mnie, dziennikarza samochodowego, nie dziwił o tyle, że te samochody były okropne. Jakby skonstruowane dla ludzi, dla których estetyka może zastąpić przyjemność z jazdy. Życie dowodziło raz po raz, tabelkami w raportach finansowych, że instynkt mnie nie mylił. I teraz, w roku 2015, wreszcie po raz pierwszy mogę przyznać, że aktualne modele Smarta, przygotowane we współpracy z koncernem Renault, to wreszcie dorosłe samochody. Wcześniejsze modele zawsze miały w sobie mniej lub więcej z krnąbrnego bachora, który wciąż powtarza klasy w podstawówce. Smart to teraz dwa auta, krótki jak pamięć telewizyjnego dziennikarza fortwo i czterodrzwiowy forfour, rodzony brat aktualnego Renault Twingo (współpraca Renault z Mercedesem to także inne auta osobowe i dostawcze). Obydwa modele zyskały wreszcie harmonijnie pracujące zawieszenie, i nawet na zaniedbanych ulicach niemieckiej Kolonii można czuć się wiezionym komfortowo - choć w fortwo nadal potrafi irytować kolebanie się nadwozia przód-tył na nierównościach. W obydwu modelach można teraz otrzymać dwusprzęgłową skrzynię biegów, która czyni z nich nieabsorbujące, przyjemne auta miejskie. Sama malutka średnica skrętu i zabawny design nie wystarczą przecież. Półautomatyczna skrzynia biegów w pierwszym Smarcie, tym z 1998 roku, była tak zła, że zachęcała naprawdę do korzystania z roweru, autobusu i marszobiegów. Teraz wóz potrafi zmieniać biegi płynnie, a w wariancie wyposażenia Sport (o zawieszeniu niższym o 1 cm) można zmieniać biegi manualnie łopatkami przy kierownicy. Aktualny Smart z przekładnią DCT to nareszcie samochód, któremu z pozamerytorycznych powodów nie trzeba wybaczać tego, że jest kiepski jako samochód. To teraz jest po prostu całkiem porządny... samochód. Nie przypuszczałem kilkanaście lat temu, że to kiedykolwiek napiszę.,Piotr Frankowski