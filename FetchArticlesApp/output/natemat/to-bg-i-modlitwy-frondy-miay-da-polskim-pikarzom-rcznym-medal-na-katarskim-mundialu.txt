We wtorek poznaliśmy przyczyny sukcesu reprezentacji Polski w piłce ręcznej na mundialu w Katarze. Jak się okazuje, za zdobyciem brązowego medalu nie stoi myśl szkoleniowa trenera Michaela Bieglera, ani wieloletnie doświadczenie większości członków polskiej drużyny. Kluczem do sukcesu miało być zaangażowanie do mundialowej kadry kapelana i modlitwy członków redakcji popularnego prawicowego portalu. Informacje o boskiej interwencji w wynik meczu o trzecie miejsce mistrzostw świata w piłce ręcznej ujawnił właśnie na swoim facebookowym profilu bramkarz reprezentacji Polski Piotr Wyszomirski. "Trzeba bardzo serdecznie podziękować naszemu kochanemu kapelanowi polskich sportowców! Był z nami w Katarze i odprawiał nie tylko niedzielne Msze Święte ale także przed meczami! To BÓG dodawał sił reprezentacji Polski! (...) Dziękujemy jeszcze raz ks. Edwardowi Pleniowi za modlitwę i za ten wspólny czas na katarskiej ziemi" - zdradza zawodnik. Na załączonym przez niego zdjęciu widać, że nie sportowy wysiłek, a odpowiednio gorliwa modlitwa miała stać za formą co najmniej pięciu polskich reprezentantów. Oprócz Piotra Wyszomirskiego bóg dodawał sił także Sławomirowi Szmalowi, braciom Jureckim i Piotrowi Chrapkowskiemu. Swoje trzy grosze do zdobycia przez Polskę brązowego medalu mistrzostw świata dołożyć miał także... portal Fronda.pl. Po opublikowaniu wpisu Piotra Wyszomirskiego redakcja prawicowego serwisu przekonuje, że polscy szczypiorniści i ich kibice powinni być wdzięczni także jej. Wszystko dlatego, że prawicowi dziennikarze w czasie meczu odmawiali modlitwę do św. Huberta, czyli patrona nie tylko myśliwych, leśników i strzelców, ale także sportowców, kuśnierzy, matematyków i jeźdźców.,Bartosz Świderski