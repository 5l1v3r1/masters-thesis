Pierwsze kilometry na tym motocyklu to była istna walka z bestią. Czułam się trochę tak jak na mechanicznym byku, gdzie moje szanse na wygraną były minimalne, bo każdy zły ruch groził zwaleniem z grzbietu. A w tym motocyklu jest, co opanować! Silnik Yamahy FZ8 generuje ponad 106 KM!! Polub Baba po Garach na Facebooku. [pierwsze wrażenie] Każdy minimalny ruch manetki przysparza przyspieszonego bicia serca. I tak już po pierwszym kilometrze zorientowałam się, kto tu rządzi. Wysokie siedzisko 815 mm z całkiem szerokim bakiem nie sprzyjało zawarciu szybkiej przyjaźni. I tak zatrzymując się musiałam pamiętać, żeby wystawiać na postoju jedną nogę, bo co tu dużo gadać dwie ledwo sięgały do podłoża i przypominały raczej stopy baletnicy odrywającej się właśnie do wyskoku. I tak o dziwo przy jakimkolwiek postoju myślałam jakby tu zaparkować? Niby, co to za filozofia... Staje, gaszę silnik, wystawiam nóżkę i finito... Niestety dziewczyny myślące o tej bestii i mające poniżej 170 cm będą skazane na wieczne dostosowywanie się do warunków i szybką analizę, jakie miejsce wybrać, aby nie trzeba było wycofywać motocykla do tyłu z parkingu. [jazda] Sama jazda FZ8 też jest niezłym przeżyciem... Nie będę ukrywać jadąc ponad 100 km/h i napotykając jakąś przeszkodę (czyt. „nierówność”) na naszej drodze możemy poczuć się niczym uczestnicy wyścigu na wyspie Man, bo o to na kilka sekund oderwiemy się od ziemi. Ten motocykl ma rasowo zestrojone zawieszenie. Jazda w zakrętach FZ8 to istna poezja. Wyobraźcie sobie, że z waszego mózgu idzie impuls i zanim wasze ciało zareaguje motocykl ten sam już skręca. To nie to, co w cruiserach czy innych wielkich turystykach, gdzie musi zaistnieć cała litania procedur, aby odbył się perfekcyjny skręt. Ten motocykl... jakby myślał za nas. Choć z drugiej strony nie możemy zapominać o myśleniu dosiadając tej Yamahy. Producent reklamuje ten motocykl hasłem: „Czysta agresja” i chyba najlepiej te słowa opisują ten motocykl. Ciąg z dołu jest liniowy nie ma w nim dziur czy gwałtownych przyrostów mocy, dzięki czemu, dzięki czemu naked zachowuje się niczym szwajcarski zegarek, który odlicza 1,2,3... i na liczniku mamy już 100km/h. Sprzęgło także chodzi idealnie. Motocyklista nie musi mieć abonamentu na siłowni, aby zmienić biegi, które to chodzą gładko. [dalsze trasy] Siedzenie kierowcy nie rozpieszcza. Jeśli mam być szczera nie wybrałabym się tym motocyklem w dalszą trasę, bo mój tyłek by tego nie wytrzymał! Siedziska pasażera nie testowałam, ale czytając opinie innych użytkowników... przeważała jedna wypowiedź, że jeśli chcemy jeździć sami to należy zabrać tym motocyklem kogoś w dalszą trasę, a nigdy już nie będzie chciał z nami jeździć chyba, że dla lansu... na kawę w mieście. Kolejna sprawa dotycząca dalszych wojaży to fakt, że bez owiewki nie mamy, co się wybierać w podróż po autostradzie. Przy 120km/h czułam, jakby Pudzianowski oparł swoje dłonie na moich kasku i chciał mnie zepchnąć z motocykla. [hamulce] Co do hamulców, jeśli mamy wyjść z jakiejś opresji to one na pewno nas wybronią. Zatrzymują motocykl w miejscu. Są po prostu fantastyczne! Dwie tarcze z przodu (o średnicy 310 mm) panują nad tą bestią bez dwóch zdań. Przekonałam się o tym jadąc kilka razy w ulewie. Dzięki tym heblom miałam poczucie bezpieczeństwa. Zasługa w tym także ABSu, w który wyposażony był testowany motocykl. Im dłużej jeździłam tym FZ8 tym bardziej czułam do niego miętę... i zastanawiałam się skąd to się bierze... Odpowiedz była prosta... dziewczyny po prostu lubią niegrzecznych, nieokrzesanych chłopaków, a trochę taki jest ten motocykl. On jest jak James Dean... Jest szorstki, oschły, nie patyczkuje się z tobą, ale to w nim podnieca, bo wiesz, że na chwilę razem z nim możesz oderwać się od ziemi! No dobra koniec tej poezji!! [wygląd] Yamaha FZ8 kusi swoim stylem, zadziornym designem... Piękna lampa, muskularny bak no i ten wyeksponowany silnik to może przypaść do gustu niejednej osobie. Siedzisko też zostało tak zaprojektowane, by współgrać z całą wizją tego motocykla, przez co straciło trochę na komforcie. Ale nie oszukujmy się czy tutaj o komfort chodzi? Czy w ogóle mamy prawo go oczekiwać? Ten motocykl został stworzony do wieczornego lansu, do ulicznej bitwy. Tutaj nikt nie będzie patrzył czy ten naked ma wyświetlacz biegów, jakie jest średnie spalanie?!? Ten motocykl ma pożerać kolejne oktany. Ma być sprytny i piekielnie szybki. Ma dawać przyjemność z jazdy! I taki jest! Jest po prostu stworzony dla twardzieli!! Cena modelu: 38 900zł W chwili obecnej do nowego FZ8 i Fazera dokładany jest kufer wraz ze stelażem gratis! Podczas jazdy testowany był też komplet Modeka: kurta Megan Lady oraz spodnie Stela Lady. Typ silnika: Chłodzony cieczą, 4-suw, DOHC, 4-cylindrowy Pojemność skokowa: 779 cm3 Moc maksymalna: 78,1 KW (106 KM) przy 10 000 obr./min Maksymalny moment obrotowy: 82,0 Nm (8,4 kgm) przy 8 000 obr./min Smarowanie: Mokra miska olejowa Gaźnik: Elektroniczny wtrysk paliwa Sprzęgło: Mokre, wielotarczowe Układ przeniesienia napędu: Skrzynia sekwencyjna, 6-biegowa Przeniesienie napędu: Łańcuch Pojemność zbiornika paliwa: 17 l Średnie spalanie (w teście): 5,75l/100km Pojemność zbiornika oleju: 3,8 l Podwozie: Aluminiowe Zawieszenie przód: Widelce teleskopowe Skok zawieszenia przód: 130 mm Zawieszenie tył: Wahacz Skok zawieszenia tył: 130 mm Hamulec przód: Dwie tarcze, Ø 310 mm Hamulec tył: Pojedyncza tarcza, Ø 267 mm Opona przód: 120/70 ZR17 M/C(58W) Opona tył: 180/55 ZR17 M/C(73W) Długość (mm): 2140 mm Szerokość (mm): 770 mm Wysokość (mm): 1065 mm Wysokość siedzenia (mm): 815 mm Rozstaw osi (mm): 1460 mm Masa pojazdu w stanie gotowym do jazdy (kg): 211 kg / ABS: 216 kg Więcej informacji: www.yamaha-motor.eu/pl,Weronika Kwapisz