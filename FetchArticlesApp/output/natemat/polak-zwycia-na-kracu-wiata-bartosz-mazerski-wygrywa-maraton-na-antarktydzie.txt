Bartosz Mazerski to nietypowy maratończyk. Zamiast skupiać się na startach w najbardziej znanych wyścigach skupia się na najbardziej egzotycznych. Dzięki pewnemu konkursowi Polak mógł wybrać się na najbardziej odległy maraton świata – na Antarktydzie – i w pierwszym podejściu go wygrał z czasem 3:17:55. Jeśli mowa o ekstremalnych maratonach, to najczęściej myślimy o biegach pustynnych. Jednak kto by się spodziewał, że można pobiec również na Antarktydzie? Dokonał tego Bartosz Mazerski, Polak, którego celem jest zdobycie Korony Maratonów Ziemi, czyli przebiec 7 maratonów na 7 kontynentach. Nie dość, że udało mu się przebiec ten dystans na najzimniejszym kontynencie świata, to jeszcze wygrał zawody z dwudziestominutową przewagą nad drugim zawodnikiem. Mazerski ma na swoim koncie starty w Azji, gdzie ukończył maraton w Pjongjangu w Korei Północnej. W Afryce przebiegł 42 kilometry w Casablance. W Ameryce Północnej wystartował w maratonie w Austin, w Teksasie. Do tego ma na swoim koncie liczne starty w Polsce i w Europie. Jego rekord wynosi 2:18:25, a ustanowił go w 2005 roku we francuskim La Rochelle. Mazerski debiutował na tym dystansie w 2001 roku i wygrał wtedy Maraton Warszawski. Polak mógł wystartować na Antarktydzie dzięki wygranej w konkursie IDEE Kafee Challenge.,Antoni Bohdanowicz