Kucharzenie to nie tylko przyrządzanie jedzenia. To także celebra: niespieszne przygotowywanie składników, błahe rozmowy podczas siekania, próbowanie wina, które będzie serwowane do dochodzącego właśnie dania. Tego typu kucharzenie ma smak podwójny. Pozwala nie tylko nasycić smakowe kubki, ale także porozkoszować się niespiesznością, z jaką może czasem mijać czas. Ale co zrobić, kiedy czasu nie starcza? Wówczas sięgamy po nasze szybkie przepisy. Może nie dają one tej samej satysfakcji z procesu przygotowywania jedzenia, ale z pewnością gwarantują oczekiwany efekt szybko. Ich dodatkowym walorem jest także prostota, co sprawia, że nadają się znakomicie do przyrządzania wspólnie z dziećmi lub osobami, które z niewiadomych względów obchodziły dotąd kuchnię szerokim łukiem. Ponieważ dzisiaj czas nas goni, przygotowaliśmy nasze szybkie ciasteczka. Są to ciasteczka nie tylko szybkie, ale także bardzo uniwersalne, bo smak w dużej mierze zależy od dodatków, które do nich dosypiemy. Ich przygotowywanie stwarza więc duże pole do kreatywności, poszukiwania nowych zestawień, albo po prostu pozwala wykorzystać akurat to, co w kuchni mamy pod ręką. Dodatkowo, ciasteczka takie nigdy się nie nudzą, bo za każdym razem mogą smakować inaczej. Składniki: 180 g mąki 80g cukru Łyżeczka cukru waniliowego 120 g masła 1 jajko Łyżeczka proszku do pieczenia Ulubione dodatki: np. gorzka czekolada z pistacjami i sezamem, suszone morele z płatkami migdałowymi, mleczna czekolada z żurawiną lub kokosem – łącznie ok. 100 g składników. Przygotowanie: Rozetrzeć masło z jajkiem mikserem, dodać pozostałe składniki. Zagnieść i uformować wałek, wstawić do zamrażalki na 45 min. Nożem ciąć wałek w niegrube plasterki i wykładać je na blaszkę. Piec w temp 170C ok 15 minut. Po wyjęciu z pieca ciasteczka będą miękkie, po ostudzeniu stwardnieją.,z niejednego garnka