To zdjęcie wygląda zupełnie jak kadr z filmu fantasy, albo gry komputerowej. Jest jednak zupełnie prawdziwe i zostało zrobione przez nurka z Big Blue, który opublikował je w Chinese National Geographic. Zaraz później obiegło cały świat. Qiandao Lake lub inaczej – Jezioro Tysiąca Wysp znajduje się w mieście Zhejiang, w Chinach, około 150 kilometrów od dużego miasta portowego Hangzhou. Jest to sztuczne jezioro, które powstało po zakończeniu budowy elektrowni wodnej na rzecze Xin'an w 1959 roku. Ponieważ potrzebny był zbiornik, pobliska dolina została całkowicie zalana. W sumie pod wodą zniknęło prawie 30 miast i wiele więcej wiosek, których mieszkańcy zostali obowiązkowo przesiedleni. Na jeziorze jest dokładnie 1078 wysp, z których część została zagospodarowana współcześnie na parki tematyczne. Nie są one jednak aż tak ciekawe jak to, co znajduje się pod nimi. U podnóżu góry Wu Shi (Pięciu Lwów) znajdowały się (oprócz wielu współczesnych) dwa starożytne miasta: Shi Cheng i He Cheng. To pierwsze powstało ponad 1300 lat temu w 621 roku n.e., za czasów dynastii Tang. Było to wówczas bardzo ważne centrum kultury i ekonomii. He Cheng było jeszcze starsze. Wybudowano je w 208 roku n.e., za rządów dynastii Han. Była to przystań handlowa dla żeglujących rzeką Xin'anjiang. Dopiero w 2002 roku chińscy archeolodzy zainteresowali się pozostałościami miast. Wcześniej Qiu Feng, lokalny oficjel odpowiedzialny za turystykę, postanowił wykorzystać potencjał jeziora. O pomoc poprosił klub nurkowy z Pekinu, którego członkowie już przy pierwszej próbie nurkowania odnaleźli mury starożytnego miasta, praktycznie nienaruszone! Podwodne zabytki znajdują się na głębokości 26-40 metrów i są dostępne dla nurków. Chiny zdają sobie sprawę, że poświęcenie tak bezcennego zabytku, jak te miasta, pod budowę elektrowni wodnej było błędem ówczesnej polityki. Nie ma w tej chwili jednak dobrego sposobu na jego odzyskanie. Dopóki więc nie pozwala na to technologia, miasta pozostają nadal zatopionymi atrakcjami dla turystów. Ceny kwietniowych lotów z Warszawy do Hangzhou i z powrotem wynoszą około 2700 zł.,Maja Święcicka