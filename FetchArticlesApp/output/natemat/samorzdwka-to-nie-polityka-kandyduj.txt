Polacy ledwo zdążyli ochłonąć po kampanii do Parlamentu Europejskiego, a za rogiem już czyhają na nich wybory. Po cichej rewolucji w ordynacji, większość radnych w Polsce zostanie wybranych w jednomandatowych okręgach wyborczych. Zamiast narzekać, że jest źle - zaangażuj się. Kto, jak nie Ty? Samorząd terytorialny zajmuje się głównie sprawami bliskimi ludzi. Radni gminy dbają o codzienne funkcjonowanie miasta, a wójt/burmistrz/prezydent nie bez powodu nazywany jest "gospodarzem". Rada miasta to nie polityka, którą znasz z telewizji - nie ma tu OFE, Smoleńska ani Baracka Obamy. Choć zdarzają się niechlubne wyjątki, polityka samorządowa na szczeblu lokalnym jest daleka od tej, znanej z Wiejskiej 4/6/8 - pełnej jadu, złośliwości i knucia jak najlepiej opluć przeciwnika. Nie ma się czego brzydzić. Kandyduj... Dodatkowo, zauważalne zmiany na lepsze powinny nastąpić w związku z drastyczną zmianą sposobu, w jaki wybierać będziemy radnych. Poza największymi miastami, radni miast i gmin wybierani będą w jednomandatowych okręgach wyborczych (JOW). Co to oznacza w praktyce? Koniec z partyjnymi listami, zapychaniem dziur anonimowymi działaczami, rozmyciem odpowiedzialności itd. To, czy zostaniesz radnym/radną, zależy tylko od Twojego zaangażowania, pracy, pomysłu i umiejętności przekonywania ludzi. Kandyduj! Większość osób, biorących udział w wyborach, to osoby bezpartyjne. Założenie komitetu wyborców nie jest skomplikowane, a w JOW nie potrzebujesz sztabu specjalistów od marketingu, ogromnych pieniędzy i znanego nazwiska. Kandyduj - serio. Warto. Wybory w 2014 będą przełomowe, ponieważ po raz pierwszy nie będzie tu partyjnych list, które zawsze dawały przewagę politycznym dinozaurom. Denerwuje Cię sposób, w jaki zarządzane jest Twoja miejscowość? Zrób coś z tym. Kandyduj :),Maciej Kowalski