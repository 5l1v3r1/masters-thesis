Gdy spojrzy się na cztery dywizje i przyczajone w nich zespoły, widać wyraźnie, że mimo wszystkich odpowiedzi, których menedżerowie i sztaby szkoleniowe starały się udzielić w przerwie letniej, znacznie ciekawsze są pytania, na które dopiero stopniowo będziemy dostawać odpowiedzi. Czy obrona Boston Bruins nie jest zbyt zaawansowana wiekowo i zbyt niedoświadczona (pozycje 3-6), by zespół walczył o najwyższe laury w lidze? Czego można się spodziewać po młodych i dynamicznych napastnikach Tampa Bay Lightning? Czy można powiedzieć, że Montreal Canadiens mają najbardziej zrównoważony skład ze wszystkich zespołów kanadyjskich? W jakim stopniu w tym sezonie nastąpi zmiana warty w kadrze Detroit Red Wings? Jaki cud musiałby się wydarzyć, żeby do dazy playoff zakwalifikowali się Ottawa Senators? Czy to ostatni sezon pracy trenera Randy Carlyle’a i menedżera Dave’a Nonisa w Toronto Maple Leafs? Jaka jest prawdziwa tożsamość Florida Panthers? Czy możemy już ołówkiem przypisać zjawiskowego juniora Connora McDavida do Buffalo Sabres? Dywizja Atlantic nie jest jedyną, w ktorej takie dylematy się pojawiają – w Metropolitan jest podobnie, bo czy ktoś na dzisiaj wie, kto wyrośnie jako nowa gwiazda na skrzydle Sidneya Crosby w Pittsburgh Penguins? Czy poprzedni sezon i finał Pucharu Stanleya w wykonaniu New York Rangers to reguła czy wyjątek od niej? Jak oceniać tegoroczne szanse Philadelphia Flyers? Czy Columbus Blue Jackets właśnie w tym sezonie zrobią kolejny krok i przejdą choćby jedną rundę playoff, teraz kiedy dołączył do nich ponownie center Ryan Johansen? Jaki realny wpływ na Aleksandra Owieczkina i jego kolegów będzie miał nowy trener Washington Capitals Barry Trotz? Czy New Jersey Devils będą jeszcze „jarzy” (bo że są „starzy”, to wiemy), a Carolina Hurricanes zdrowi, a ich gwiazdy wrócą do swojego wysokiego poziomu gry? Czego możemy spodziewać się po New York Islanders w ostatnim sezonie gry w Nassau Coliseum? Gdyby i tego było nam mało, dywizja Central nie pozostawia wątpliwości. Czy Colorado Avalanche utrzymają formę i wyniki z poprzedniego sezonu? Kto będzie w stanie zatrzymać Chicago Blackhawks? Czy bramkarze St. Louis Blues nie okażą się piętą achillesową tej drużyny? A co by było, gdyby to był sezon Minnesota Wild, z czym może na dzisiaj nie jesteśmy sobie w stanie poradzić mentalnie w najsilniejszej dywizji NHL? A jeśli nowe gwiazdy Dallas Stars zaprowadzą ich do półfinału konferencji, to co byśmy powiedzieli? Czego, oprócz zdrowego bramkarza Pekki Rinne, potrzeba będzie Nashville Predators, żeby zawalczyć przed trade deadline o wejście do fazy playoff? Na jakim etapie jest budowa zespołu Jets w Winnipeg? Spokoju nie zaznamy również w Pacific, bo czy ktoś wie na dzisiaj, czy Anaheim Ducks są już gotowi kadrowo na zwycięstwo w dywizji i powrót do finału Pucharu Stanleya? Co pokażą zdruzgotani mentalnie i deklaratywnie odbudowani San Jose Sharks? Czy Los Angeles Kings znowu „odpuszczą sobie” sezon zasadniczy? Co więcej można wycisnąć z graczy Arizona Coyotes niż to, co robi trener Dave Tippett? Czy to będzie sezon feniksa w wykonaniu Vancouver Canucks, jednego z dwóch zespołów (oprócz Islanders), który w największym stopniu przemeblował skład w lecie? A przebudowa kórego zespołu z prowincji Alberta: Calgary Flames czy Edmonton Oilers ile sprawniej i lepiej rokuje na najbliższą przyszłość? Pytania, pytania. Zaczynający się w środę sezon będzie dla mnie jak pudełko czekoladek. Będę stopniowo wyciągał z niego różne słodkości, podziwiał ich kunszt wykonania, napawał się zapachem. Następnie położę sobie taki przysmak na języku i pozwolę, żeby roztopił się i zamienił w chwilę błogości. To taka chwila, w której pytania odchodzą na drugi plan. A liczy się przyjemność śledzenia tego, jak życie pisze dla nich odpowiedzi. Jesteśmy u progu zupełnie nowego sezonu najlepszej hokejowej ligi świata NHL. Jeszcze wszystko może się wydarzyć! Nie zmarnuj tej chwili – wyciągnij z tego pudełka czekoladek coś dla siebie i rozsmakuj się razem z nami!,Marcin Hartman