Naprawy niektórych elementów są bardzo drogie. Łzy same się cisną do oczu, a ręce drżą podczas sięgania do portfela. Uśmiech nie znika tylko z twarzy mechanika, a z pewnością także i producenta części zamiennych. Jest jednak pewien sposób, który pozwoli wyjść obronną ręką z paskudnej sytuacji. Tym sposobem są regeneracje zużytych części. Pozwalają one na znaczące oszczędności w sytuacjach, gdy właściciel samochodu jest zmuszony do sfinansowania bardzo wysokich kosztów napraw. Co się opłaca regenerować? Najlepiej bardzo drogie części, których wymiana kosztuje krocie. Regeneracje są ratunkiem zwłaszcza dla posiadaczy samochodów z silnikami diesla. W jednym z naszych artykułów wymieniliśmy większość problemów (poza mniej kosztownymi awariami przepływomierzy powietrza czy czujników położenia wału korbowego itd.), z którymi muszą borykać się właściciele aut z silnikami wysokoprężnymi. Dzięki regeneracji części mogą oni naprawdę sporo zaoszczędzić. Regeneracje mogą pomóc także i właścicielom „benzyniaków” w kilku przypadkach. Przyjrzyjmy się dziś, jakie części opłaca się regenerować i ile na tym uda się zaoszczędzić. Zobacz także: Nowoczesne silniki, zbudowane zgodnie z zasadami downsizingu Regeneracja wtryskiwaczy Uszkodzenie wtryskiwaczy to najgorsza awaria, jaka może się przytrafić właścicielowi auta z silnikiem wysokoprężnym. Koszty naprawy są bardzo wysokie. Najtańsze wtryskiwacze kosztują ok. 1000 zł za sztukę (tyle trzeba zapłacić za wtryskiwacz do silników JTD i CTDI używanych we Fiatach i Oplach), a przeciętna cena wtryskiwacza do większości silników wynosi od 1500 do 1900 zł za sztukę. To naprawdę duże pieniądze, jeśli weźmie się pod uwagę konieczność wymiany czterech sztuk. Jakie wtryskiwacze można regenerować? Elektromagnetyczne, produkowane przez firmy Bosch i Denso. Koszt regeneracji to maksymalnie 600zł za sztukę, zatem można oszczędzić prawie połowę. Wtryskiwacze tego typu stosowane były między innymi w silnikach 1.9 i 2.0 JTD (Fiat, Alfa Romeo, Lancia), 1.6 i 2.0 HDI (Citroen, Peugeot), 2.2 i-CDTI (Honda),1.5 dCi (Dacia, Renault), 2.9 CRDI (Kia), czy 1.7, 1.9 i 2.0 CDTI (Opel). Niestety, nie ma możliwości regeneracji wtryskiwaczy piezoelektrycznych. Tu jedynym rozwiązaniem pozostaje kupno nowych części. Zobacz także: Przyszłość motoryzacja nie wygląda ciekawie... Regeneracja turbosprężarek Problemy z turbosprężarkami dotyczą przede wszystkim posiadaczy aut z silnikami wysokoprężnymi, ale warto pamiętać o tym, że coraz więcej silników benzynowych jest wyposażanych w turbosprężarki. Zwłaszcza nowoczesne silniki produkowane zgodnie z zasadami downsizingu, o których również pisaliśmy w jednym z naszych artykułów, są obowiązkowo wyposażane w turbosprężarki. Nowa turbosprężarka to naprawdę spory wydatek. Ponad 2500zł trzeba zapłacić za turbosprężarkę do silnika 1.9TDI (Volkswagen) i CDTI (Opel), 4000zł za turbosprężarkę do silnika TDCI (Ford) , 5000zł za turbosprężarkę do silnika D-4D (Toyota), CTDI (Honda) czy 220 CDI (Mercedes). Niewiele taniej jest w przypadku turbodoładowanych silników benzynowych – tu także trzeba liczyć się z wydatkiem rzędu 2500 – 3000 zł. Ile kosztuje regeneracja? W przypadku turbosprężarek o stałej geometrii cena nie powinna przekroczyć tysiąca złotych, kilkaset złotych drożej będzie kosztować regeneracja turbosprężarki ze zmienną geometrią łopatek. W procesie odnawiania regenerowane elementy urządzenia są czyszczone ultradźwiękami. W procesie regeneracji montuje się także nowe części, między innymi: wirnik z kołem turbiny, jego ułożyskowanie, kierownicę zmiennej geometrii (w turbosprężarkach z łopatkami o zmiennej geometrii) i uszczelki. Zobacz także: Hybrydy coraz tańsze i... popularniejsze! Dwumasowe koła zamachowe Dwumasowe koła zamachowe także do tej pory były stosowane przede wszystkim w autach z silnikami wysokoprężnymi. Coraz częściej stosowane jest ono także w samochodach z silnikami benzynowymi. Koło dwumasowe nie jest wieczne, a nowe kosztuje od 1500 do 3500zł w zależności od producenta. Tymczasem koszt regeneracji to ok. 800zł. Przekładnie kierownicze Przekładnie kierownicze, zwane potocznie maglownicami, mogą ulegać awariom na skutek kilku czynników. Jednakże najczęstszą przyczyną ich awarii są wycieki (powodowane przez awarie uszczelnienia), prowadzące do korozji listwy zębatej (w przypadku przekładni ze wspomaganiem hydraulicznym). W czasie regeneracji listwa zębata, a także pozostałe elementy (zębnik, obudowa) są regenerowane, a cała przekładnia jest wyposażana w nowe pierścienie, prowadnice i uszczelniacze. Nowa przekładnia kierownicza kosztuje od 1500 zł do nawet kilku tysięcy złotych w zależności od modelu auta. Przeciętny koszt regeneracji to 500 – 700 zł w przypadku aut ze wspomaganiem i ok. 200 – 300 zł w przypadku aut bez wspomagania. Im droższa jest oryginalna przekładnia, tym bardziej opłacalna jest jej regeneracja. Regenerować można także pompy wspomagania układu kierowniczego. W tym przypadku regeneruje się lub wymienia takie elementy, jak wirnik, płytki oporowe, wałek czy obudowa z gniazdem zaworu. Ceny za wykonanie takiej usługi rozpoczynają się od 150 zł. Zobacz także: Jak odpowiednio przygotować samochód do wiosny? Regeneracja alternatora Alternator odpowiedzialny jest za ładowanie akumulatora. Kiedy na desce rozdzielczej ciągle wyświetla się ikonka ładowania – to znak ostrzegawczy, że urządzenie nie pracuje. Nowy alternator kosztuje sporo, w zależności od modelu od kilkuset do nawet trzech tysięcy złotych. Ile wynosi koszt regeneracji? Zazwyczaj od 150 do 700 złotych. Regeneracja rozrusznika Kiedy auto ma kłopoty z uruchamianiem silnika, a do tego podczas kręcenia kluczykiem słychać dziwne trzaski, można się spodziewać awarii rozrusznika. Jeśli właściciel auta ma zamiar kupić nową część, musi się przygotować na wydatek rzędu kilkuset złotych. Tymczasem przeciętny koszt regeneracji zawiera się w przedziale od 80 do 150zł w zależności od uszkodzenia. W czasie regeneracji najczęściej wymienia się szczotki, zespół sprzęgający czy też tulejki. Zobacz także: Trzy propozycje tanich i prostych aut dla młodych kierowców Zamienniki Przed podjęciem decyzji o regenerowaniu danego elementu warto także sprawdzić ofertę zamienników. Czasem może okazać się, że fabrycznie nowy zamiennik będzie kosztować sto czy dwieście złotych więcej niż regeneracja starej części. Na rynku działają dziesiątki warsztatów, zajmujących się regeneracją części. Jest w czym wybierać. Warto wybierać te zakłady, które cieszą się dobrymi opiniami użytkowników i które udzielają gwarancji na wykonaną przez siebie usługę. Można także szukać wedle kryterium ceny – konkurencja jest naprawdę spora. Zamieszczone w artykule ceny podzespołów i usług mają charakter orientacyjny i pochodzą z ogólnie dostępnych ofert kilku losowo wybranych polskich sklepów internetowych (zajmujących się sprzedażą części) oraz firm, zajmujących się regeneracją.,Michał Lisiak