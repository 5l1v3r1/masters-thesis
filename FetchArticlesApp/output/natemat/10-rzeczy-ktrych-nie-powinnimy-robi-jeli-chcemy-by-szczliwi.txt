Użalanie się nad sobą, krytykowanie innych i życie przeszłością. Zobacz, jakich zachowań powinniśmy unikać jak ognia, jeśli zależy nam na tym, żeby żyć szczęśliwie. Time.com opublikował dzisiaj listę 10 rzeczy, których powinniśmy za wszelką cenę unikać, aby osiągnąć szczęście. Zatytułował ją "Bądź szczęśliwy w biurze i w domu". Zestawienie zadedykowano przede wszystkim biznesmenom, menedżerom i właścicielom firm. Niektóre z nich są może nieco banalne, inne dość oczywiste. Dobrych rad jednak nigdy za wiele. Może i Ty znajdziesz w nich coś dla siebie. 1. Obwinianie Gdy coś idzie nie tak, często oskarżamy o to wszystkich, poza sobą. Tymczasem często powody błędów naszych podwładnych lub rozczarowań, jakie fundują nam bliscy, leżą też po naszej stronie. Traktuj porażki jako nauczki i wyciągaj z nich wnioski na przyszłość. Skutecznie pracując nad sobą będziesz szczęśliwszy. Zobacz też: 10 najgłupszych rzeczy, za które możesz dostać wysoki mandat 2. Popisywanie się Często uważamy, że ludzie darzą nas sympatią z powodu naszych ubrań, posiadłości czy dokonań. Są to jednak tylko powierzchowne sympatie. Prawdziwe, dające radość związki z ludźmi łatwiej budować, kiedy jesteśmy sobą i nikogo nie udajemy. 3. Kurczowe trzymanie się przekonań Kiedy mamy poczucie zagrożenia i niepewności, często odruchowo sięgamy po nasze stare, dobre poglądy i przekonania. Ale tak naprawdę nie zawsze dobrze nam one służą. Czasem trzeba zaryzykować i wyjść ze strefy osobistego komfortu, poszukując tego, czego naprawdę chcemy od życia. 4. Przerywanie innym Kiedy przerywasz ludziom, z którymi rozmawiasz, dajesz im jasno do zrozumienia, że nie jesteś zainteresowany ich opiniami i poglądami. Nikt tego nie lubi. Jeśli zgodzisz się, że dla własnego dobrego samopoczucia ważne jest, aby inni odnosili się do ciebie z sympatią, słuchaj uważnie swoich rozmówców. 5. Użalanie się Narzekanie na swój los nie jest najlepszym sposobem, aby go poprawić. Zatruwając sobie i innym życie użalaniem się nad światem, redukujesz szanse na to, aby realnie poprawić swoją sytuację. Działaj, nie narzekaj. 6. Kontrolowanie Kontrola i poczucie władzy w pracy daje pewną satysfakcję. Kto nie chciałby być prawdziwym, silnym, charyzmatycznym szefem? Jednak trudno jest tak naprawdę kontrolować innych bez brutalnego narzucania im swojej woli. Staraj się otaczać ludźmi, którzy zmierzają w tym samym kierunku, co ty. Będą chętniej cię słuchać i wydajniej pracować. 7. Krytykowanie Wykształcenie i doświadczenie nie dają nikomu prawa do krytykowania innych. Każdy z nas ma swoje mocne i słabe strony, bo każdy jest inny. Nie osądzaj jednak zbyt łatwo ludzi jako lepszych czy gorszych, a zarówno na nich, jak i na siebie będziesz patrzeć z większą akceptacją. Czytaj: 13 rzeczy, których nie umiemy już zrobić bez wyszukiwarki Google'a 8. Nawracanie Od krytyki i oceniania bardzo blisko do nachalnego nawracania innych na swoje poglądy. Kiedy mamy poczucie, że zjedliśmy wszystkie rozumy, zaczynamy pouczać innych. To na pewno nie przysporzy nam przyjaciół i nie uczyni nas szczęśliwszymi. 9. Życie przeszłością Na przeszłość nie należy patrzeć jako na coś, co nas definiuje. To raczej ciąg nieustannych prób, jakim poddaje nas los. Z naszych porażek trzeba wyciągać wnioski, ale nie należy ich rozpamiętywać. 10. Strach Wszyscy czegoś się boimy, a strach często paraliżuje. Wahając się i myśląc o wszystkim, co może się nam przytrafić, czekając na odpowiedni moment, stoimy w miejscu. "Zła decyzja jest lepsza niż brak decyzji". Więcej na Time.com,Michał Fal