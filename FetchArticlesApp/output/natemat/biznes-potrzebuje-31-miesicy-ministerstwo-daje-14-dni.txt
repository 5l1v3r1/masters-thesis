Ministerstwo Środowiska pracuje nad nową ustawą o recyklingu. Przepisy zmuszą firmy przetwarzające zużyte akumulatory i baterie do znacznych inwestycji. Resort ministra Korolca uznał, że wystarczy dwa tygodnie vacatio legis. Firmy alarmują że potrzeba co najmniej 31 miesięcy, żeby dostosować się do wymagań nowej ustawy. Ministerstwo Środowiska uważa, że osiem punktów, które są niezbędne by dostosować firmę do nowej ustawy można zrobić w dwa tygodnie. Na pierwszy rzut oka widać, że to nierealne. Absolutne minimum to: 1. dwa-trzy miesiące na przygotowanie projektu w przedsiębiorstwie; 2. dwa miesiące na stworzenie raportu oddziaływania na środowisko; 3. dwa miesiące na konsultacje społeczne; 4. dwa miesiące starania o decyzje środowiskową; 5. następnie trzy miesiące na budowlany projekt wykonawczy inwestycji; 6. 65 dni zajmie potem uzyskanie pozwolenia na budowę; 7. dwa miesiące na przetarg i wybór wykonawcy. 8. Potem już tylko budowa, która zajmie co najmniej rok. Wariant optymistyczny uwzględnia, że jednocześnie rozpoczną się poszczególne etapy inwestycji, władze lokalne będą przychylne (co nie zawsze się zdarza), a inwestycja będzie zgodna z planem zagospodarowania przestrzennego. Te terminy nie uwzględniają żadnych nieprzewidzianych wydarzeń. Zawsze przecież mogą się zdarzyć protesty mieszkańców, lub organizacji ekologicznych. Wydłużają one proces konsultacji. Inwestorzy muszą się także liczyć z negatywnymi opiniami właścicieli nieruchomości w zasięgu oddziaływania. Ich konsekwencją mogą być nawet rozprawy sądowe. Firmy recyklingowe podkreślają, że bez określenia przez Ministerstwo Środowiska odpowiednio długiego okresu na dostosowanie do nowych wymogów, nie mają szans na legalną i bezpieczną dla środowiska utylizację niebezpiecznych odpadów akumulatorowych. Resort odpowiada, że "rozważa" wprowadzenie okresów przejściowych. Nie wiadomo jednak, jak długich. A te "rozważania" nie znalazły się dotąd w projekcie ustawy. Bez nich natomiast ustawa będzie wymierzona nie tylko w branżę, ale i w środowisko. Będzie zachęcała, żeby niebezpiecznych odpadów pozbywać się z ominięciem prawa. Ustawa mogłaby bowiem tworzyć warunki do rozwoju szarej strefy. Nadzór nad powstającymi zakładami stałby się iluzoryczny. Nieodpowiednie obchodzenie się z frakcjami wydzielonymi podczas transportu z jednego zakładu do drugiego mogło spowodować poważne skażenie terenu, zanieczyszczenie wody lub powietrza, a także stanowiłby zagrożenie dla życia i zdrowia ludzi. Recyklerzy podkreślają że bezpieczeństwo zapewnia tylko zamknięta linia technologiczna i kompleksowe podejście do przerabiania złomu akumulatorowego. Innym niebezpieczeństwem jest dopuszczeniem do rynku „domowych recyklerów”, którzy nie potrzebowaliby specjalnych pozwoleń i technologii do prowadzenia swojej działalności. W efekcie mogłoby to doprowadzić do upadłości firm profesjonalnie zajmujących się recyklingiem. Ich zniknięcie z rynku byłoby bezpośrednim zagrożeniem dla środowiska.,Marcin Długosz