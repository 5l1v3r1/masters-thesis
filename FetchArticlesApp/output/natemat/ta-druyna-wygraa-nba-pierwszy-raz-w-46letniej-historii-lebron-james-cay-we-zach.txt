Cleveland Cavaliers prowadzeni przez LeBrona Jamesa wywalczyli tytuł najlepszej drużyny ligi NBA. W finale rozgrywek pokonali Golden State Warriors. To historyczne zwycięstwo z kilku powodów! To zwycięstwo przejdzie do historii. Po pierwsze, dlatego, że Kawalerzyści nigdy dotąd nie wygrali, po drugie - w rozgrywkach NBA nie było drużyny, która przegrywając 1:3 w serii finałowej, kończy jako mistrz (gra się do czterech zwycięstw). LeBron James z radości padł na parkiet i się rozpłakał. Od dwóch sezonów po raz kolejny gra w rodzinnych stronach, dlatego wygrana właśnie tam smakuje lepiej niż wcześniej. – Dwa lata temu wyznaczyłem sobie i drużynie jasny cel - zdobyć mistrzostwo – krzyczał. – Dałem z siebie wszystko. Cały czas byłem pozytywnie nastawiony. Cleveland, to jest dla ciebie! Cavaliers wygrali mistrzostwa NBA po 46 latach istnienia zespołu. Do tej pory byli bardzo blisko, dzięki LeBronowi, ale za każdym razem czegoś brakowało. Rok temu zostali pokonani przez Golden State Warriors, teraz tryumfują nad zszokowanymi przeciwnikami. Zszokowanymi, bo drużyna z Oakland prowadziła już 3:1, a po mocnym starcie (2:0) wydawało się, że mistrzostwo jest już przesądzone. Golden State Warriors rozegrali najlepszy sezon zasadniczy w historii NBA - liczbą zwycięstw przebili nawet legendarne Chicago Bulls Michaela Jordana. Zadyszki dostali dopiero w finale konferencji zachodniej, gdzie to oni musieli gonić z 1:3. To właśnie tam niespodziankę sprawiła Oklahoma City Thunder, która ostatecznie przegrała 3:4. W finale Cleveland też zebrało się do kupy. Prym wiódł duet James-Irving, który także zapisał się do historii. W meczu numer 6, który Cavaliers wygrali na wyjeździe, ta dwójka razem zdobyła ponad 80 punktów. Nigdy wcześniej w finałach NBA dwóch zawodników jednej drużyny nie rzuciło ponad 40 punktów każdy.,Karolina Błaszkiewicz