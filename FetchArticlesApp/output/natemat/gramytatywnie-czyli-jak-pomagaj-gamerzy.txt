Gracze na YouTube czują się jak ryba w wodzie i cały czas z powodzeniem docierają do coraz większej liczby internautów. Czy poza treściami związanymi z grami, w ich profilach jest też miejsce na filmy o tematyce charytatywnej? Sprawdziliśmy już jak pomagają polscy YouTuberzy, więc tym razem przyjrzymy się bliżej najpopularniejszym gamerom. Okazuje się, że gracze również potrafią doskonale wykorzystać rzeczywistość, w której funkcjonują do przeprowadzenia akcji charytatywnych i zebrania nawet kilkuset tysięcy złotych. Młodzi gamerzy są nie tylko chętnie oglądani w sieci, ale też angażują się w pomoc innym. Najpopularniejsi z wielkim sercem Razem z Sotrenderem zbadaliśmy, którzy YouTuberzy mają najwięcej subskrybentów, wśród nich znaleźli się też gracze. Wielu chętnie angażuje się w akcje charytatywne, a nawet sami inicjują akcje dobroczynne. Najpopularniejszymi graczami są reZigiusz i Stuu Games, o których wspominaliśmy już przy okazji przeglądu akcji charytatywnych najpopularniejszych polskich YouTuberów. Warto jednak przypomnieć, jak - dzięki inicjatywie Remigiusza - zebrano 112 tys. złotych dla szpitala dziecięcego, i to w ciągu jednego dnia! Z kolei Stu zachęcał do pomocy psom ze schroniska, a także wziął udział w tworzeniu charytatywnego kalendarza, z którego sprzedaży dochód zostanie przekazany na sfinansowanie akcji “Stop bosym stopom”. Co więcej, poprowadził na swoim kanale 24-godzinny streaming gamingowy, podczas którego zachęcał odbiorców do wpłacania pieniędzy na rzecz domu dziecka w Katowicach. W akcję zaangażowało się kilku innych znanych vlogerów i łącznie zebrali 30 tys. złotych. Pajacyk Challenge Kolejny znany gamer - Blowek wziął udział w “Pajacyk Challenge”, zainicjowanym przez równe popularnego gracza Gimpera. Jak sam wspomniał, na co dzień nie bierze udziału w tego typu zabawach, ale tym razem zrobił wyjątek, bowiem akcja miała szczytny cel. Założenie było proste - vloger robi pajacyki przez 2,5 minuty, a w tym czasie na ekranie pojawiają się kolejne strony www, na których każdy z nas może pomóc jednym kliknięciem (np. pajacyk.pl). Drugą częścią zadania jest nominowanie innych vlogerów do uczestnictwa w zabawie, czyli system znany z głośnej akcji Ice Bucket Challenge. Na wymienianych przez nich stronach zauważono zwiększenie ruchu w dniach, w których filmy cieszyły się największą oglądalnością. Takie działania rzadko przekładają się na długotrwałą pomoc, ale mimo wszystko są potrzebne, ponieważ zwiększa się szansa na to, że coraz więcej osób uświadomi sobie jak ważna jest pomoc innym i jak niewiele nas to kosztuje. Gimper został też zwycięzcą rywalizacji organizowanej przez dogry.pl, w której zebrano 15 tys. złotych. Akcja polegała na zbieraniu punktów przez użytkowników serwisu, które miały trafić do wskazanych YouTuberów. Gamer, który dostanie najwięcej punktów, otrzyma 5 tys. zł, które będzie mógł przekazać na wybrany cel charytatywny w serwisie Siepomaga.pl. Co więcej, jeśli użytkownicy uzbierają milion punktów, serwis dorzuci dodatkowe 5 tys. do puli. Uzbierano ponad 4 mln punktów, a zwycięzcą został Gimper. Dzięki niemu do dziewczynki z wadą serca trafiło 10 tys. złotych. Wesoła JaPaczka W grudniu 2015 roku skkf, wraz z innymi graczami, wziął udział w akcji JaPaczka. Akcja polegała na uruchomieniu 72-godzinnego streamingu charytatywnego, podczas którego zbierano pieniądze na wsparcie inicjatywy Szlachetna Paczka. W akcję zaangażowało się blisko 35 streamerów i goście specjalni (wśród których znalazł się inny znany gamer - JDabrowsky), a odbiorcy mogli obserwować rozgrywki w niemal 30 różnych grach. Dzięki wydarzeniu zebrano ponad 140 tysięcy złotych. Rzeczy od Serca Patryk Rojewski, znany jako ROJOV 13 to kolejny gracz, który wziął udział we wspomnianym wcześniej Pajacyk Challenge. Vloger już w 2012 roku aktywnie angażował się w akcje charytatywne, chętnie też wspomaga Wielką Orkiestrę Świątecznej Pomocy. W ubiegłym roku również uczestniczył w akcji Rzeczy od Serca w ramach WOŚP. Przekazał na aukcję część kolekcjonowanych przez siebie figurek z gier komputerowych. Vloger wspiera też tegoroczną edycję Orkiestry - tym razem przekazał plecak z gry Wiedźmin 3, który dostępny jest jedynie dla kilku osób na świecie. W internecie kojarzony jest również z inicjatywą Charytatywna Tarcza Roja - CHTR, która ma nawet swoją stronę na Facebooku: https://www.facebook.com/pages/Charytatywna-Tarcza-Roja-CHTR/194518247413363. Gamer prowadzi akcję informacyjną i na jej fanpage’u zamieszcza apele o pomoc innym, które otrzymuje od fanów i innych użytkowników. Charytatywny Stream W grudniu 2015 roku odbyła się druga edycja charytatywnego streamu, czyli 72-godzinnego live’a, którego celem było zebranie pieniędzy dla dzieci ze Szpitala Klinicznego im. Karola Jonschera w Poznaniu. Akcja powstała przy udziale Fundacji Mam Serce, a udział w niej wzięło czterech graczy - Jcob, Kamyk, Lachu oraz DEV. Celem akcji było zebranie 75 tysięcy złotych. Mimo że nie osiągnięto oczekiwanego wyniku, zebrana kwota i tak była znaczna - internauci wsparli akcję na kwotę blisko 60 tysięcy złotych. Mimo że o YouTuberach nie zawsze mówi się dobrze - często zarzuca im się wulgarny język i promowanie niewłaściwych zachowań, robią też coś dobrego, dającego realne efekty. Budujące jest to, że w serwisie pojawia się coraz więcej akcji charytatywnych. Gamerzy i inni vlogerzy zdają sobie sprawę, że ich popularność może być wykorzystana również w szczytnych celach.,Fundacja FaniMani.pl