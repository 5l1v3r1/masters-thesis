W styczniu przyszłego roku, po raz pierwszy w historii w Polsce zostaną rozegrane zawody Intel Extreme Masters. Jest to największy na świecie cykl eventów dla profesjonalnych graczy komputerowych, który uważany jest za odpowiednik piłkarskiej ligi mistrzów. Grają tam najlepsi z najlepszych. Katowicki Spodek w dniach 18-20 stycznia 2013 roku zamieni się w prawdziwą mekkę dla najlepszych graczy komputerowych z całego świata oraz fanów cybersportowej rozgrywki. Na najpiękniejszej arenie widowiskowo-sportowej w Polsce, największa międzynarodowa liga gier komputerowych, czyli Electronic Sports League (ESL), zorganizuje jeden turniej z cyklu Intel Extreme Masters. Łączna pula nagród wyniesie aż okrągłe 82 tysiące dolarów amerykańskich z czego 50 zostanie przeznaczone na rozgrywki League of Legends (5-osobowe zespoły), a reszta na StarCrafta II (1 na 1). Zmagania e-sportowych sław podczas turniejów Intel Extreme Masters cieszą się ogromną popularnością na całym świecie. Na każdej imprezie pojawiają się tyyyysiące fanów, a oprócz tego internetowa transmisja, jak szacuje ESL, trafia do ponad 4 milionów ludzi ze 170 różnych państw. Sprowadzenie turnieju IEM do naszego kraju było tylko i wyłącznie kwestią czasu. Wcześniej w Warszawie odbyły się dwie inne bardzo prestiżowe międzynarodowe imprezy. European Battle.net Invitational oraz World Cyber Games Samsung European Championship, na których polscy kibice zadziwili swoim dopingiem wszystkich najważniejszych gości. Z kolei na śląsku z dopingiem powinno być przecież jeszcze lepiej!, tak więc szykuje nam się niesamowite 3-dniowe widowisko. IEM będzie świetną okazją do promocji polskiego sportu elektronicznego, o którym tak naprawdę ma pojęcie bardzo mało osób. Więcej informacji nt IEM w Polsce. PS. Jutro na moim blogu pojawi się konkurs dotyczący Poznań Game Arena, w którym do wygrania będą 3 wejściówki na poznańską imprezę.,Bartosz Krajewski