Dojrzewanie człowieka to fantastyczna opowieść, którą niezwykle trudno uchwycić. To udało się jednak pewnemu nowojorskiemu artyście. Krótki film jego autorstwa podbija serca internautów na każdej szerokości geograficznej. Anthony Cerniello specjalizuje się w tworzeniu filmów krótkometrażowych i technice wykorzystującej modelowanie trójwymiarowe i dzięki tym doświadczeniom stworzył wizualizację tego, jak mała dziewczynka z wiekiem staje się bardzo dojrzałą kobietą. Film jest tak interesujący, że niezwykle szybko stał się hitem internetu na całym świecie. Cerniello tłumaczy jednak, że jego pięciominutowa produkcja jest opowieścią przede wszystkim o przemijaniu. O śmierci. Ten temat zdominował jego myśli już dwanaście lat temu. Wszystko zaczęło się bowiem 11 września 2001 roku, gdy po atakach terrorystów Al Kaidy na Nowy Jork Anthony Cerniello popadł w strach i panikę. – Przeżycie 11 września sprawiło, że bardzo wiele myślało się o swoim życiu i śmierci w ogóle – powiedział w wywiadzie dla The New York Daily News. Ta praca podobno pozwoliła mu się od tych emocji uwolnić.,Jakub Noch