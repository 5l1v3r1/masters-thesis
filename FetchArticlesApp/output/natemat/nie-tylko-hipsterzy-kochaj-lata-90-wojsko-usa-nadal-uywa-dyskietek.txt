Jak wynika z opublikowanego niedawno raportu Rządowego Biura Kontroli (GAO), pracownicy Departamentu Obrony USA z powodzeniem korzystają z... 8-calowych dyskietek. Co ciekawe, nie chodzi o przenoszenie na nich danych między komputerami – stosuje się je w kontroli operacyjnej gotowości sił jądrowych. Mimo tego, że amerykańska armia uznawana jest za najnowocześniejszą na świecie, niektóre departamenty wciąż korzystają ze sprzętu komputerowego, zakupionego w latach 70. (maszyny IBM series 1). „Departament Obrony wykorzystuje 8-calowe dyskietki w odziedziczonych systemach, które koordynują funkcje operacyjne sił jądrowych kraju” — czytamy w raporcie. Służą one również do koordynacji systemów interkontynentalnych rakiet balistycznych czy sprawdzania stanu wojskowych samolotów-cystern. Jak wyjaśniała porucznik Valerie Henderson, rzeczniczka departamentu, ten przestarzały system zapisu plików jest w użyciu z prostego faktu – nadal pełni swoją rolę. – Rozumiemy społeczne zaniepokojenie, dlatego zamierzamy wprowadzić zupełnie nową technologię do 2017 roku – dodaje w rozmowie z CNBC. Z raportu wynika także, że nie tylko w Departamencie Obrony stosuje się systemy z poprzedniego wieku: komputery w Departamencie Skarbu, Handlu oraz Zdrowia wciąż pracują na Windowsach z lat 80. i 90., które nie są nawet wspierane przez Microsoft (od ponad 10 lat).,Daniel Kotliński