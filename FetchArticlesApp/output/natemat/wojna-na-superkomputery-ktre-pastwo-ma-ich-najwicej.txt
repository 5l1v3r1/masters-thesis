Superkomputery to przyszłość sztucznej inteligencji. Dlatego nikogo nie dziwi fakt, że największe państwa na świecie nie żałują pieniędzy na projektowanie maszyn o niesamowitej mocy obliczeniowej. Które ze światowych mocarstw wygrywa ten wyścig? Wcale nie Stany Zjednoczone. Kraj wuja Sama przegrał z Chinami. Jak wynika z rankingu opracowanego przez organizację TOP500, to w Państwie Środka funkcjonuje najwięcej superkomputerów na świecie. Chiny mają ich 167, podczas gdy USA mogą pochwalić się wynikiem wynoszącym 165. Okazuje się, że Chiny nie wygrywają ze Stanami Zjednoczonymi tylko ilością. Obecnie pierwsze miejsce w rankingu najpotężniejszych superkomputerów zajmuje Sunway TaihuLight ulokowany w National Supercomputing Center w mieście Wuxi. Na drugim miejscu również znalazł się chiński superkomputer – Tianhe-2, czyli zwycięzca ubiegłorocznego rankingu. Zarzut, że Chiny zawdzięczają swój sukces w rozwoju superkomputerów zagranicznym technologiom nie wytrzymuje konfrontacji z rzeczywistością. Lider tegorocznej listy, Sunway TaihuLight, bazuje w całości na rozwiązaniach wymyślonych i opracowanych w Chińskiej Republice Ludowej.,Dawid Wojtowicz