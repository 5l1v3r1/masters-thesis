Choć w piłkę czasem przegrywają, niezmiennie są mistrzami radości życia. Zwłaszcza w motoryzacji. Włosi potrafią cieszyć się życiem jak żaden inny naród na świecie. Celebrować je. Nie tylko od święta, ale i na co dzień. Dolce vita przejawia się we włoskim stylu i podejściu do życia. Bije także z włoskiej motoryzacji i niepowtarzalnej kultury motoryzacyjnej tego kraju. Niektóre jej ikony mówią same za siebie i tłumaczą, dlaczego Supercar Club Poland na większość wypraw Gran Turismo jeździ właśnie do Włoch. Terra di motori – z lotniska w Bolonii w mniej niż godzinę możesz stać u wrót Ferrari, Lamborghini, Maserati lub Pagani. I podziwiać, jak inżynieria łączy się tu ze sztuką. Gdy jedziemy do Włoch, zawsze spędzamy choć jeden dzień na orbicie Modeny. Najprostsze auta – oldskulowe maluchy takie jak Uno czy Panda na włoskich drogach dają więcej frajdy z jazdy niż Veyron w Warszawie. Korki – w Italii nawet one są fajne. O ile przyjemniejsze jest tkwienie w nich w harmidrze klaksonów, ożywionej gestykulacji i nieustannej konwersacji ze wszystkimi wkoło. Ograniczenia prędkości – a dokładniej ich olewanie. Żadna inna nacja nie ignoruje ograniczeń w takim stylu jak Włosi. I żadna inna policja nie ma tego tak głęboko gdzieś. Jeśli chcesz poznać (i współtworzyć) włoskie znaczenie określenia „autostrada bez ograniczeń” – wybierz się np. na A21 między Piacenzą a Turynem. Alpejskie przełęcze. Po prostu jedne z najlepszych dróg świata. Stelvio, St Gotthard, St Bernard, Simplon – jeśli lubisz jeździć, musisz je przejechać choć raz w życiu. Valentino Balboni – jeździł każdym modelem Lambo znacznie ostrzej niż jakikolwiek jego właściciel. Uwielbia powerslajdy. Aby uprzyjemnić mu emeryturę, Lambo stworzyło tylnonapędowe Gallardo. Godzinami opowiadał nam, jak wykorzystywać możliwości supersamochodów z Sant’Agata Bolognese. Tylko we Włoszech policja używa Lambo Gallardo jako radiowozu. Patroluje autostrady między Salerno i Reggio Calabria. Nocami służy do ekspresowego przewozu medycznego, głównie organów do przeszczepów. Alpy a szczególnie Dolomity – jedne z najbardziej spektakularnych dróg na świecie. Absolutny raj dla kierowców. Można jeździć tygodniami i nie powtarzać tras. Gigi Galli – zdecydowanie najbardziej niecertolący się kierowca rajdowy na świecie. Kochany przez swych rodaków za to, że nigdy, ale przenigdy nie odpuszcza. Ksiądz Don Sergio Mantovani – legendarny Cappellano Piloti – bije w dzwony za każdym razem, gdy Ferrari wygrywa wyścig F1. Jego kościół jest udekorowany zdjęciami kierowców Ferrari. Jadąc we Włoszech supersamochodem, zwłaszcza głośnym, jesteś traktowany jak bohater. W Polsce jak dupek. Zwyczaje drogowe. Aby radzić sobie na włoskich drogach, musisz jeździć pewnie. Migacz znaczy „jadę” a nie „czekam czy pozwolisz mi jechać”. Najlepsze nazwy aut na świecie. Alfa Giulietta, Ferrari Testarossa, Maserati Shamal, Lamborghini Murcielago. Porównaj to z BMW 320d. Albo Audi A6. Parkowanie. Dla Włochów to strata czasu. Podczas gdy my minutami wpasowujemy się w wyznaczone miejsca, Włoch wyłącza auto i wychodzi. Życie jest krótkie. I dlatego zawsze kibicujemy Włochom.,Krzysztof Hołowczyc