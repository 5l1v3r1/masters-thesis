W Chile, w miejscowości Pisco Elqui, znajduje się dość niezwykły hotel Domos Elqui. To miejsce zostało stworzone dla podróżników, którzy marzą o spędzeniu nocy pod prawdziwie rozgwieżdżonym niebem. W dużych miastach, które przez 24 godziny na dobę są oświetlane, nie jesteśmy w stanie tak naprawdę zobaczyć gwiazd na nieboskłonie. Czasem przebiją się te najjaśniejsze. W Warszawie, zdarza się, że przy wyjątkowo czystym niebie widać wielki i mały wóz. W rzeczywistości jednak, nocne niebo jest po prostu jasne! Niezliczone ilości gwiazd sprawiają niesamowite wrażenie. Dla osób, które całe życie spędzają w miejskich aglomeracjach, taki widok może być przeżyciem wręcz mistycznym. Hotel Domos Elqui jest skierowany do tych, którzy oprócz wyciszenia i relaksu poszukują prawdziwego, nocnego nieboskłonu. To właśnie to miejsce jest uznane za najlepsze spośród w sumie siedmiu tego typu hoteli na świecie. Hotel składa się z kilku pokoi umieszczonych w kopułach z przezroczystymi dachami. To jedyny tego typu hotel zlokalizowany na półkuli południowej. Znajdują się tutaj wszelkie niezbędne udogodnienia. Astronomiczne, wyjątkowe atrakcje zaczynają się po 22, kiedy to zaczynają się „wycieczki” po gwiazdach. Przewodnik opowiada o widocznych konstelacjach i gwiazdozbiorach. W każdym pokoju-kopule mamy do dyspozycji teleskop. W ciągu dnia organizowane są przeróżne wycieczki, a także kursy astronomii . Do dyspozycji gości są hamaki, baseny i drewniane, zewnętrzne jacuzzi. Więcej szczegółów znajdziemy na stronie hotelu. Ceny są dość przystępne. Inspirujący pomysł dla tych wszystkich, którzy mają niewykorzystane działki w odludnych miejscach w Polsce. Nocne niebo na Mazurach może niczym nie ustępować temu w Pisco Elqui! www.elquidomos.cl,Maja Święcicka