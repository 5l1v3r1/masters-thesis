Gladius to krótki miecz, który był noszony przez legionistów rzymskich. Jak głosi legenda antyczni władcy byli pod wrażeniem tego narzędzia, nawet sam król Macedonii – Filip V był przerażony oglądając ludzi zabitych spod tego ostrza? Czy współczesny Gladius również będzie przydatny w „walce” tym razem z korkami w mieście i czy wywoła na otoczeniu tak „wielkie” wrażenie jak jego poprzednik? [pierwsze wrażenie] Początki Suzuki Gladiusa, kiedy tylko pojawił się na rynku polskim nie były łatwe, bo spotkał się z wielką krytyką. Co ciekawe najwięcej mówili oraz pisali ci, którzy nie mieli okazji się przejechać tym motocyklem. A wszystko przez jego odważną stylistykę nawiązującą do jednego z klasyków - Ducati Monster. „Nie męski”; „meteroseksualny”; „dla bab” to jedne z wielu opinii, jakie znalazłam w Internecie, a wszystko... przez odważna kolorystykę. Już po pierwszych kilometrach mogłam stwierdzić, że większość osób skreślając ten motocykl ze względu na jego pastelowe kolory robi kolosalny błąd. Ta maszyn w jeździe bardziej przypomina bandziora, który poszukuje przygody, niż gogusia z drinkem z parasolką w ręku. Poza tym ten motocykl z pewnością nie bierze nerwosolu szczególnie patrząc na ciąg silnika z dołu - jemu bliżej do sporej dawki napoi energetycznych! Widlasty silnik typu twin zaczerpnięty z Suzuki SV 650 z 72KM w zapasie, rewelacyjnie sobie radzi w miejskiej dżungli. Jadąc motocyklem nie odczuwamy wibracji, a dynamiczna jazda nie wymaga ciągłej zmiany biegów, bo „Gladi” radzi sobie bardzo dobrze na każdym z biegów, a o szarpaniu łańcuchem możemy spokojnie zapomnieć. Hamulce sprawiają się poprawnie, jedynie przy „awaryjnym” hamowaniu musimy użyć trochę więcej siły, by zatrzymać rozpędzonego „Gladiego” w miejscu. [dalsza podróż] Testowanym motocyklem wybrałam się na Mazury i tak za jednym zamachem przejechałam ponad 200 kilometrów i muszę przyznać, że projektant siedzenia chyba był jakimś wrednym potworkiem z kreskówek dla dzieci. Nie dostrzeżemy tego w mieście na krótkich odcinkach, ale w trasie już tak cienka kanapa okazuje się jednym z największych minusów tego motocykla. Zdaje sobie sprawę, że producent zrobił ukłon w stronę Pań i zafundował nam nisko siedzisko (790mm nad poziomem.. ziemi), lecz w XXI wieku dysponujemy rewelacyjnymi materiałami, które z pewnością w tak ciekawym motocyklu znalazłyby zastosowanie. Szczególnie przy sztywnym zawieszeniu zastosowanym w tym modelu (przynajmniej tak był zestrojony testowany motocykl). Oczywiście zyskujemy dzięki temu wspaniałe prowadzenie w zakrętach o niebo lepsze, niż w większości turystyków. Radość z jazdy sprawia, że ten motocykl chcemy zabrać gdzieś w dalszą podróż: Chorwacja… Lazurowe Wybrzeże… wszędzie tam, gdzie jest dużo zakrętów, a tutaj takie niemiłe zaskoczeni dla naszych „czterech liter”?!! Ale cóż miejmy nadzieję, że producent prędzej czy później wymyśli jakąś „turystyczną” kanapę. [miasto] Jak tylko przejeżdżałam przez zatłoczone miasto widziałam dziesiątki twarzy, które na widok Gladiusa uśmiechały się. Malowanie testowanego motocykla plus szachownica na baku sprawiały, że spod świateł każdy chciał się ze mną ścigać, a wręcz zdarzały mi się sytuacje, kiedy to kierowcy samochodów krzyczeli przez okno w korku, abym odkręciła trochę manetkę by mogli posłuchać jak „gada” Gladi. Wielu osobom może spodobać się w tym motocyklu to bulgotanie tak charakterystyczne dla widlastych silników, szczególnie motocyklistom kochającym klasyki, a nie „szlifierki”. Gdy tylko jakaś kobieta przechodziła koło tego motocykla pojawiał się na jej twarzy efekt „Woow” i pytanie: „Mogę usiąść?”. Kilka motocyklistek miało okazję sprawdzić Gladiusa i każda przyznała, że prócz tego, że cieszy wzrok to także idealnie sprawdza się w sytuacjach miejskich i parkingowych, dzięki dobrze wyprofilowanemu bakowi, który nie jest za szeroki oraz siedzisku, które także nie jest za wielgaśne, dzięki czemu siodło wydaje się dużo niższe, niż jest w rzeczywistości. Słyszałam kiedyś historię od kumpla, że kiedy tankował swój motocykl po stacji krążył jakiś motocykl, nie wiedział, o co chodzi, co się dzieje. Jak się okazało dosiadała go nie za wysoka dziewczyna, która po prostu poszukiwała wolnego dystrybutora tak, aby mogła oprzeć prawą nogę o krawężnik i wystawić podnóżek. Z pewnością nie jechała Gladiusem, bo tutaj siedziałaby pewnie i na sto procent, co najmniej jedna noga stała by płasko oparta o ziemię. [spalanie] Spalaniem motocykla chyba zaskoczę nawet samego producenta, który w danych technicznych podaje wartość 4,2l/100km. Mój rekord to 2,8l/100km!!! To niesamowite jak ten motocykl może być ekonomiczny przy płynnej, spokojnej jeździe. A wszystko dzięki dobrze dopracowanej 6 stopniowej skrzyni biegów. Oczywiście spalanie wróciło do normy przy bardziej dynamicznej jeździe, lecz przyznam szczerze, że i tak „ledwo” udawało mi się przekroczyć wartość 4 litrów. W Gladiusie bardzo cieszy również wyświetlacz biegów, bo przy elastyczności tego silnika, która wzbudza zachwyt możemy z łatwością się zagapić i np. zamiast na 4 jechać na 3, nie wspominając, że łatwo jest zapomnieć w tym motocyklu o 6! [podsumowanie] Dla kogo jest to jednoślad? Dla ludzi lubiących czerpać przyjemność z jazdy w mieście. Jedną z większych zalet tej maszyny jest zwinność niczym w skuterze. Wąska kierownica, lusterka umieszczone nie za szeroko, ale dające poczucie bezpieczeństwa. Sprawiają, że zarówno początkujący motocykliści będą wstanie opanować ten motocykl, jaki i doświadczeni jeźdźcy, którzy wydobędą w pełni potencjał tego jednośladu. I tak nazwa Gladius mówi wszystko o tym modelu „Glad tu use” (tłum. red. „zadowolony z używania”). Cena modelu z ABS: 28 900zł Więcej na: www.suzuki.pl Polub "Baba po Garach" na FB www.facebook.com/BabaPoGarach,Weronika Kwapisz