Można ją wysuszyć, pozbawić tlenu, gotować w temperaturze wrzenia lub zamrozić. I tak wyjdzie z tego bez szwanku. To nie opis fikcyjnego herosa rodem z komiksów, tylko żyjątka, które zamieszkuje ten sam świat, co my. Na miano ziemskiego „Supermana” zasługuje drobny skorupiak - artemia. W ostatnim czasie na ustach biologów znalazł się niesporczak, organizm, który słynie z wytrzymałości na najbardziej skrajne warunki środowiska. Komandosowi na ośmiu nogach, o którym pisaliśmy już w naTemat, nie ustępuje jednak artemia znana na rynku akwarystycznym jako „morska małpka”. Z pewnością można pozazdrościć jej długowieczności – 10 000 lat to liczba, która musi przecież robić wrażenie. Długowieczny skorupiak nie może też narzekać na brak sławy. W 1972 roku dostąpił zaszczytu uczestnictwa w locie Apollo 16. I przeszedł śpiewająco eksperyment polegający na poddaniu go działaniu promieniowania kosmicznego. Jeśli więc szukać tajemnicy odporności czy nieśmiertelności, to tylko pod mikroskopem!,Dawid Wojtowicz