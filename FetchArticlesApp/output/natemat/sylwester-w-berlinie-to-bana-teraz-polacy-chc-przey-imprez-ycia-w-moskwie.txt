Słynne Białe Noce to jedna z turystycznych atrakcji St. Petersburga. Zjawisko, gdy zmierzch przechodzi w świt zachwyca, ale to właśnie sylwester w Moskwie bywa nazywany "Białym". Z uroków witania Nowego Roku w stolicy Rosji coraz chętniej korzystają też Polacy. Fajerwerki nad Kremlem widział chyba każdy, kto włączył telewizor w Sylwestra lub Nowy Rok. Tutejsze obchody są znane na całym świecie. Wypełniony tłumem ludzi nawet podczas siarczystego mrozu Plac Czerwony robi wrażenie. Nasi sąsiedzi naprawdę wiedzą jak zabawić się w Sylwestra – Rosjanki mimo mrozu ubrane są w modne płaszcze i krótkie spódnice, zaś mężczyźni strumieniami polewają najdroższy szampan, jakby miał niespodziewanie nadejść koniec świata. Sylwester w Moskwie jest jedyny w swoim rodzaju. Coraz bardziej doceniają go również Polacy, którzy po zachwytach imprezami w Berlinie czy Paryżu teraz kierują swój wzrok na stolicę wschodniego sąsiada. Moskiewski sylwester kusi osoby, chcące poczuć atmosferę zabawy na całego. Wyjdź kilka godzin przed imprezą Na Sylwestra w Moskwie można udać się samemu, bez pomocy biura podróży. Należy pamiętać, że wyrobienie wizy może potrwać nawet 10 dni roboczych i należy złożyć dokumenty odpowiednio wcześniej. Warto też by wśród osób podróżujących chociaż jedna mówiła po rosyjsku. Rosja to stan umysłu jak często głoszą memy w internecie i tak rzeczywiście jest. By wyjaśnić wszelkie nieporozumienia angielski może nie wystarczyć. Druga kwestia to wybór środka transportu – przejazd pociągiem z Warszawy to około 16 godzin, które można spędzić w komfortowym 4-osobowym przedziale leżącym. Koszt zaczyna się już od 728 złotych w obie strony. Lot samolotem jest znacznie bardziej komfortowy – trwa niecałe dwie godziny. Cena jest za to niemal dwukrotnie wyższa. Rosyjski przewoźnik Aeroflot w Sylwestra lata od 627 złotych, zaś nasz LOT od 825 zł. Co jeszcze warto pamiętać? Jeżeli chcemy nocować w hotelu, koszt przekroczy w noc sylwestrową 250 złotych. Ważne jest też by wyjść na imprezę odpowiednio wcześniej. Na Placu Czerwonym rokrocznie bawi się ponad 100 tysięcy gości z całego świata. Dostanie się więc do metra może oznaczać konieczność przepuszczenia kilku nabitych do ostatniego miejsca składów. Podobnie na zator możemy natrafić przy wejściu na sam plac. Wokół ustawione są bramki, na których policjanci sprawdzają gości na obecność niebezpiecznych przedmiotów. Do takich całe szczęście nie należy butelka szampana, która jest nieodłącznym atrybutem podczas zabawy noworocznej w stolicy Rosji. Obowiązkowo trzeba zabrać też zimne ognie. Ten gadżet jest wyjątkowo mocno kojarzony z sylwestrem na Placu Czerwonym. Jeśli go zapomnimy bez trudu otrzymamy go od sąsiada. Jedną z niepisanych zasad imprezy jest bowiem dzielenie się wszystkim z obcymi ludźmi oraz składanie im życzeń. Z biurem podróży Z mody na Sylwestra w stolicy Rosji korzystają też biura podróży. Organizują wycieczki, których punktem kulminacyjnym jest wybicie kurantów na Kremlu w północ 31 grudnia. W sieci można znaleźć sporo ofert tego typu, przyjrzeliśmy się kilku wybranym. Za 2029 złotych można odbyć sześciodniową podróż po Rosji. W cenie są bilety w przedziale sypialnym, noclegi w hotelu, wyżywienie, wycieczka po Moskwie z przewodnikiem, zwiedzanie klasztoru Sergijew Posad i inne atrakcje. Dodatkowo można wykupić kolację i zabawę sylwestrową za 680 złotych, albo pójść na Plac Czerwony. Cena nie zawiera 300 złotych na wizę rosyjską oraz 180 na tranzytową wizę białoruską. Dodatkowo około 120 euro kosztują bilety wstępu do zwiedzanych obiektów oraz bilety komunikacji miejskiej. Sześciodniowa wycieczka kosztować będzie więc około 3 tys złotych. Drogo? Można więc skorzystać z oferty innego biura podróży. Tu reklamowana jest w internecie jako wycieczka "od 799 PLN - za osobę w pokoju dwuosobowym". W programie: wycieczka objazdowa po Moskwie, noclegi w hotelu ze śniadaniami i zakupy. Czterodniowa wycieczka wydaje się bardzo kusząca, ale trzeba dodać kosztu wizy rosyjskiej 261 PLN, kosztu wizy białoruskiej ok. 15 euro, biletów wstępu do zwiedzanych obiektów, przejazdów komunikacją miejską, oraz najważniejsze przejazdu koleją - około 800 złotych. Okazuje się, że koszt wycieczki zamknie się w granicach 2 tysięcy złotych nie licząc wydatków "na szaleństwa". Niezależnie od korzystania z biura podróży lub nie impreza sylwestrowa w Moskwie do tanich więc nie należy. Czego się jednak nie zrobi by trafić na zabawę jak z teledysku?,Piotr Celej