Dawno, dawno temu ziemia ta należała do zakonu templariuszy. Dlatego do dziś zwie się „Tempelhof”. Pruska armia ćwiczyła tu później musztrę, a na początku XX wieku zaczęto używać płaskiego terenu jako lotniska - loty pokazowe wykonał tu nawet Orville Wright. W 1923 roku zaczęto urządzać lotnisko z prawdziwego zdarzenia i było to jedno z trzech powstających w Europie poważnych lotnisk komunikacyjnych, obok Croydon pod Londynem i Le Bourget pod Paryżem. Warto wspomnieć, że Tempelhof był w 1927 roku pierwszym w świecie lotniskiem pasażerskim z własną stacją kolei podziemnej! Lotnisko działało sobie spokojnie aż do momentu, gdy Austriak z wąsikiem wygrał wybory. I wtedy, zgodnie z gigantomańskim planem przebudowy Berlina, stworzonym przez Alberta Speera, zlecono budowę nowego terminala profesorowi Ernstowi Sagebielowi. Profesor wywiązał się z zadania znakomicie, projektując wielki budynek terminala z hangarami, w kształcie półksiężyca. Pod dach terminala wkołowywały samoloty, a pasażerowie mogli wsiadać i wysiadać chronieni ogromnym dachem. Notabene jeszcze w latach siedemdziesiątych XX wieku mieściły się tu samoloty liniowe. Nowy terminal ukończono w roku 1934, ale wnętrza hal były gotowe dopiero w roku 1941. Długość tego budynku to imponujące 1200 metrów! Zobacz także: Jak ministerstwo środowiska działa na niekorzyść przedsiębiorców. Jeszcze przed zwycięstwem NSDAP w wyborach, na Tempelhofie zdarzyło się coś bardzo istotnego dla naszego kraju. Otóż w zawodach samolotów turystycznych Challenge w sierpniu 1932 roku z bazy w Berlinie, wystartowało ponad 40 samolotów z różnych krajów, w tym silne ekipy Niemiec, Włoch, Francji i Polski. Zawody, które przez wysoki stopień trudności wymuszały postęp techniczny w dziedzinie budowy lekkich samolotów sportowych, składały się z licznych prób, w tym próby prędkości minimalnej, długości startu na bramkę, i wreszcie lotu okrężnego wokół Europy, piekielnie trudnego, o długości ponad 7300 kilometrów. Po bez mała dwóch tygodniach zmagań, zwycięzcami Challenge zostali zawodnicy z Polski - Franciszek Żwirko i Stanisław Wigura, startujący polskim samolotem RWD-6. Na lotnisku Tempelhof zagrano „Mazurka Dąbrowskiego”, po raz pierwszy i jedyny. Później była wojna, podczas której owszem, montowano tu samoloty bojowe, ale starano się nie używać lotniska jako bazy myśliwców - pozostało względnie nieuszkodzone i aliancka delegacja, przybywająca, by podpisać kapitulację, mogła bezpiecznie wylądować. Lotnisko zajęli Sowieci, by po dwóch miesiącach, zgodnie z literą porozumienia z Jałty, przekazać je siłom amerykańskim. Wtedy jeszcze wschodni i zachodni alianci udawali, że się przyjaźnią... Zniszczony i spalony, podzielony na sektory okupacyjne Berlin powoli wracał do życia. Tymczasem 20 czerwca 1948 roku Stalinowi znudziła się polityka prowadzona w białych rękawiczkach i rozkazał zrobić to, co jego ludzie potrafili robić najlepiej: chwycić Berlińczyków za gardło. Ogłoszono zamknięcie dróg lądowych i wodnych wiodących do Berlina, dróg którymi dostarczano do miasta całe zaopatrzenie. W oczy dwu- i półmilionowej populacji zajrzało widmo głodu. Dowództwo sił państw zachodnich stanęło przed prostym wyborem: albo pozwolić Sowietom zagłodzić Berlin i de facto oddać go im we władanie, albo uratować ludność miasta. Zobacz także: Gdzie poleci premier Tusk w rocznicę katastrofy w Smoleńsku? Podjęto bezprecedensowy wysiłek zorganizowania masowego transportu żywności drogą lotniczą. Do dyspozycji aliantów zostały trzy powietrzne korytarze do miasta. Aby przetrwało, konieczne było przywożenie 4500 ton towarów dziennie, w tym węgla. Przez 11 miesięcy berliński most powietrzny utrzymywał odcięte od świata miasto przy życiu. Co kilkadziesiąt sekund startował lub lądował samolot - konieczne było wymyślenie nowego sposobu zarządzania ruchem w przestrzeni powietrznej. Dokładnie wtedy opracowano, z potrzeby chwili, system, polegający na stosowaniu separacji pionowej i poziomej w danym korytarzu, na którym do dziś opiera się ruch komunikacyjny. Jeden z amerykańskich pilotów, nazwany potem „Candy Bomber”, widząc głodne dzieci, czekające pod płotem lotniska, zaczął zrzucać im słodycze podczas podejścia do lądowania - stając się częścią legendy „The Berlin Airlift”. Miasto odetchnęło z ulgą, gdy Sowietom znudziła się bezskuteczna blokada Berlina, ta pierwsza ostra konfrontacja Zimnej Wojny. Potem nadszedł 13 sierpnia 1961 roku i Mur Berliński zaczął piąć się w górę. Odtąd Berlin właśnie, miasto podzielone, stał się najbardziej jaskrawym przykładem Zimnej Wojny, miastem, gdzie walczyły ze sobą wywiady supermocarstw i gdzie zwykli ludzie ginęli za to, że chcieli uciec z socjalistycznego raju na Zachód. Podczas kryzysu kubańskiego radzieckie czołgi rozpędzały się ku punktowi kontrolnemu Checkpoint Charlie, hamując na bruku w ostatniej chwili , w ten sposób próbując sprowokować zachodnich żołnierzy. Na moście Glienicke nieopodal miasta dokonywano wymian schwytanych szpiegów. To były ponure czasy, które warto znać tylko z książek Johna le Carré. Jeżdżąc Astonem Martinem, autem związanym historycznie z agentem wywiadu Jej Królewskiej Mości, trudno się powstrzymać od myśli o Zimnej Wojnie. Wychowałem się w komunistycznym kraju, czytałem tony literatury szpiegowskiej, widziałem Mur, zanim upadł. Echo silnika brytyjskiego samochodu w wielkich halach lotniska to zarazem echo silnika RWD-6, echo Douglasów wiozących żywność i węgiel, wreszcie echo silników samolotów An-24, które porywali „na Tempelhof” zdesperowani Polacy. Nigdy nie zapomnę, że tu byłem. ARTYKUŁ POCHODZI Z MAGAZYNU RAMP,Piotr Frankowski