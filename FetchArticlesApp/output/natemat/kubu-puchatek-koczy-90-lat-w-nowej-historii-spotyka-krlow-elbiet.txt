Wydana po raz pierwszy w 1926 roku książka o przygodach niesfornego Kubusia Puchatka błyskawicznie znalazła się w czołówce klasyki literatury dziecięcej. Reinterpretowana w nieskończonej ilości słuchowisk, widowisk teatralnych, a także bajek i animacji komputerowych, historia „Winnie-the-Pooh” w ciekawy sposób zbiega się z losem brytyjskiej królowej, Elżbiety II – w tym roku obie postacie obchodzą swoje 90. urodziny. Aby to uczcić, brytyjska autorka Jane Riordan wraz z ilustratorem Markiem Burgess'em przygotowała nową wersję książki pod tytułem „Winnie-the-Pooh and the Royal Birthday” („Kubuś Puchatek i królewskie urodziny”). Znajdziemy w niej dobrze znane postaci z oryginalnej opowieści – oczywiście żółtego niedźwiadka, Prosiaczka, Kłapouchego, Sowę, Kangura, a także Krzysia – choć tym razem, nie jest on jedynym chłopcem, biorącym udział w historyjce. Aby uczcić 90. urodziny angielskiej monarchini, Riordan osnuła opowieść wokół wyjazdu wesołej gromadki do Londynu, gdzie ma nastąpić próba wręczenia królowej prezentu – czerwonego balonika. Choć zadanie wydaje się niemożliwe, ostatecznie do gry wkracza młody George, który błyskawicznie łapie za sznurek, skacząc z radości. Książka, zilustrowana w oryginalny sposób, dostępna jest za darmo w formacie PDF pod tym linkiem.,Daniel Kotliński