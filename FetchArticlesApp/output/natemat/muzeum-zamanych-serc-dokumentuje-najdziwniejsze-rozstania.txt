Na początku czerwca w Los Angeles swoje podwoje otworzyło nowe muzeum sztuki. Ale to miejsce, z jakim wcześniej zwiedzający nie mieli nigdy do czynienia. Placówka gromadzi bowiem przedmioty pochodzące od ludzi, którzy przeżyli miłosne rozstanie. Rozpad związku bywa na tyle traumatycznym doświadczeniem, że dotknięta nim do głębi osoba gotowa jest pozbyć się wszelkich pamiątek wywołujących skojarzenia z dawną miłością. Założyciele Museum of Broken Relationships apelują do ludzi ze złamanym sercem, by nie wyrzucali niechcianych przedmiotów na śmietnik, ale po prostu zanieśli je do prowadzonej przez nich placówki. Od chwili otwarcia muzeum zgromadziło już ok. 100 przedmiotów. W zbiorach znajduje się m.in. poradnik dla opiekunów osób po transplantacji, strój czirliderki, suknia ślubna w słoju po ogórkach czy silikonowe implanty. Każdy z „eksponatów” opisany jest notką przygotowaną przez darczyńcę na rzecz muzeum, która przytacza okoliczności rozstania.,Dawid Wojtowicz