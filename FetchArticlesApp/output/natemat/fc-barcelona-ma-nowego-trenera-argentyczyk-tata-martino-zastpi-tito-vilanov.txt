Argentyńczyk Gerardo "Tata" Martino został nowym trenerem FC Barcelony – donoszą hiszpańskie media. Zastąpi na tym stanowisku Tito Vilanovę, który zmaga się z nawrotem choroby nowotworowej. Nazwisko nowego szkoleniowca klubu z Barcelony ma zostać oficjalnie ogłoszone we wtorek. Hiszpańskie media z dobrze poinformowanych źródeł wiedzą jednak, że decyzja już zapadła, a stanowisko obejmie Tata Martino, który ostatnio prowadził argentyński zespół Newell's Old Boys. "Po kilku dniach negocjacji, podczas których kandydatami do zastąpienia Tito Vilanovy byli Luis Enrique i Tata Martino, zarząd zdecydował się postawić na Argentyńczyka. Tata będzie czwartym argentyńskim trenerem w historii klubu. Jego poprzednicy to Helenio Herrera, Roque Olsen i César Luis Menotti. Dziś [w poniedziałek] rano członkowie zarządu kontaktowali się z Martino telefonicznie. Następnie, rozmawiali oni z adwokatami trenera. Martino przebywa obecnie w Rosario, gdzie czeka na ostateczną decyzję Barcelony. Trener ma przybyć do Barcelony w środę" – czytamy na stronie fcbarca.com. Przed kilkoma dniami z klubem pożegnał się dotychczasowy trener Tito Vilanova, który po nawrocie nowotworu ślinianek zdecydował, że nie jest w stanie dalej łączyć leczenia z prowadzeniem drużyny. Ta zaskakująca zmiana spowodowała, że odwołany został mecz Barcelony z Lechią Gdańsk.,Michał Gąsior