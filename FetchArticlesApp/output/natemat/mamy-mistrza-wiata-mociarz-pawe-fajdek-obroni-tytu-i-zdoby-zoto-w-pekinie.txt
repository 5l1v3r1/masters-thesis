Paweł Fajdek złotym medalistą mistrzostw świata w Pekinie! Nasz najlepszy młociarz obronił tytuł wywalczony przed dwoma laty w Moskwie. Zwycięstwo zapewnił sobie rzutem na odległość 80,88 metrów. Polski lekkoatleta jest trzecim w historii sportowcem w tej dyscyplinie, który dwukrotnie pod rząd zdobył złoty krążek mistrzostw globu. Od piątku odbywają się one w tzw. ptasim gnieździe - słynnym pekińskim stadionie, oddanym do użytku z okazji olimpiady w 2008 roku. 26-latek, na co dzień zawodnik klubu KS Agros Zamość, był głównym faworytem zawodów - w tym otwierał światowe listy z najlepszym wynikiem. Nie zawiódł. Wygrał z wynikiem poniżej 81 metrów, choć w swojej sportowej karierze rzucał już młotem o wiele dalej. Swój rekord życiowy, a jednocześnie najlepszy wynik uzyskany kiedykolwiek przez Polaka - 83,93 metry - Fajdek uzyskał dwa tygodnie temu na mityngu w Szczecinie. O ile rezultat najlepszego polskiego młociarza nie jest zaskoczeniem, to już trzecią lokatę gwarantującą brązowy medal dla jego reprezentacyjnego kolegi - Wojciecha Nowickiego (78,55 metrów), traktuje się jako sporą niespodziankę.,Waldemar Kowalski