Ciężko zastąpić legendę. Przygoda Davida Moyesa z Manchesterem United właśnie się zakończyła. Trener został zwolniony, tymczasowo zastąpi go Ryan Giggs. Czara goryczy się przelała po weekendowej porażce Manchesteru United z Evertonem. Były klub Moyesa pokonał "Czerwone Diabły" 2:0. Oznacza to, że klub z Old Trafford po raz pierwszy od ponad 20 lat nie zagra w europejskich Pucharach. Właściciel klubu Malcolm Glazer uznał, że David Moyes już dalej nie nadaje się do prowadzenia Manchesteru United i – jak donosi „Skysports” – w ciągu 24 godzin ma stracić pracę. Jako pierwszy o zwolnieniu trenera donosił „The Guardian”. Informacje się potwierdziły, we wtorek Moyes został oficjalnie zwolniony. Szkot został zatrudniony w lipcu ubiegłego roku. Na stanowisku szkoleniowca „Czerwonych Diabłów” zastąpił Sir Alexa Fergusona, który z klubem z Old Trafford zdobył 13 mistrzostw Anglii, a także dwukrotnie wygrał Ligę Mistrzów. Choć zdawano sobie sprawę z faktu, że pierwszy sezon może być ciężki dla następcy legendy, to nikt nie spodziewał się, że te rozgrywki zakończą się aż tak fatalnie. United w tej chwili stracił nawet matematyczne szanse na grę w europejskich Pucharach. To nie pierwszy raz, kiedy w zespole z Old Trafford pojawiają się tego typu problemy. W 1969 roku po ponad dwudziestu latach i paśmie sukcesów z prowadzenia United zrezygnował Sir Matt Busby. Po jego odejściu klub trafił na gorszy okres i grał nawet w drugiej lidze. Jednak za sprawą Sir Alexa Fergusona, nie tylko się odrodził, ale pod jego wodzą cieszył się jeszcze większymi sukcesami. Moyes miał nawiązać do sukcesów swoich rodaków (Busby także był Szkotem). W lipcu związał się z United 6-letnim kontraktem. Teraz okazuje się, że na stanowisku nie wytrzymał nawet jednego roku, choć wcześniej zarzekano się, że ten sezon zostanie spisany na straty. W kuluarach mówi się, że tymczasowo ma go zastąpić 40-letnia gwiazda United Ryan Giggs. Natomiast po zakończeniu sezonu klub ogłosi nazwisko nowego szkoleniowca.,Antoni Bohdanowicz