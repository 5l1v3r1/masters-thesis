Profil Google+ Od oprawy Ligi Mistrzów UEFA do rozgrywek amatorskich i szkolnych, w całej Europie trwały działania w ramach Tygodni Akcji – Futbol Przeciwko Rasizmowi (15-30 października). Stowarzyszenie ‘NIGDY WIĘCEJ’ zorganizowało akcje pod hasłem ‘Wykopmy Rasizm ze Stadionów’ w Polsce i za granicą. Tegoroczne Tygodnie Akcji zaczęły się od mocnego polskiego uderzenia na Wyspach Brytyjskich. W dniu meczu reprezentacji Anglii i Polski odbyło się bezprecedensowe spotkanie kibiców z obu krajów, które miało miejsce w okolicy stadionu Wembley. Dyskusja dotyczyła rasizmu w sporcie i społecznych aspektów współczesnego futbolu. W debacie uczestniczyli  ze Stowarzyszenia ‘NIGDY WIĘCEJ’ oraz Mark Perryman, lider angielskich kibiców, autor książek i założyciel inicjatywy Philosophy Football. Dzień przed meczem odbyło się spotkanie przedstawicieli ‘NIGDY WIĘCEJ’ ze studentami dziennikarstwa sportowego w londyńskim University of the Arts. Tematem dyskusji była rola mediów w przeciwdziałaniu rasizmowi i dyskryminacji w sporcie. W Polsce Tygodnie Akcji – Futbol Przeciwko Rasizmowi rozpoczęto 17 października wraz z ogólnokrajową akcją ‘Polska dla Wszystkich’. Jej inicjatorem jest Minister Spraw Zagranicznych i jak co roku aktywnie wspiera ją Stowarzyszenie ‘NIGDY WIĘCEJ’. Spektakularnym elementem akcji był taneczny happening na Placu Zamkowym w Warszawie, współorganizowany przez Urząd Miasta Warszawy. W niedzielę 27 października na boisku stołecznego Zespołu Szkół im. Konarskiego miał miejsce wyjątkowy mecz pod hasłem ‘Wykopmy Rasizm ze Stadionów’ pomiędzy Reprezentacją Piłkarzy Afryki występujących w polskich klubach a FC Tolerancja (w składzie m.in.: Piotr Świerczewski – były kapitan reprezentacji Polski, zawodnicy Reprezentacji Artystów Polskich, dziennikarze: Tomasz Sianecki, Tomasz Jachimek, Kamil Dąbrowa oraz politycy i byli piłkarze). Wśród kibiców obecni byli m.in. europoseł Paweł Zalewski, senator Andrzej Person oraz trener Andrzej Strejlau. Dzień wcześniej we wspierającym Tygodnie Akcji FARE wielokulturowym Pucharze Narodów Warszawy – MoneyGram Nations Cup wzięli udział zawodnicy z 18 krajów, w tym z Nigerii, Indii, Rosji, Czech, Ukrainy, Wielkiej Brytanii, Holandii, Słowacji, Hiszpanii, Francji, Irlandii oraz Polski. Podczas Tygodni Akcji miały miejsce nie tylko wydarzenia sportowe. Przedstawiciele Stowarzyszenia ‘NIGDY WIĘCEJ’ propagowali przesłanie akcji FARE w trakcie warszawskiego Szczytu Laureatów Pokojowej Nagrody Nobla, który w dniach 20-23 października zgromadził setki uczestników z całego świata. Członkowie ‘NIGDY WIĘCEJ’ mieli okazję osobiście przekazać informację o swoich inicjatywach noblistom, z Jego Świątobliwością XIV Dalajlamą na czele. Ponadto w całej Polsce odbyło się kilkanaście innych wydarzeń, których celem była walka z rasizmem i agresją w piłce nożnej, w tym mecze towarzyskie, turnieje, koncerty, debaty, spotkania w szkołach i na uczelniach, prezentacje i szkolenia. Współorganizatorami akcji były szkoły i placówki wychowawcze, kluby sportowe, kibice, organizacje pozarządowe i przedstawiciele lokalnych społeczności. Z ramienia sieci FARE jak co roku Stowarzyszenie ‘NIGDY WIĘCEJ’ koordynowało też działania organizowane w ramach Tygodni Akcji w krajach Europy Wschodniej. Imprezy pod egidą FARE odbyły się m.in. na Ukrainie, w Mołdawii, Rosji i Gruzji. – ‘Bardzo cieszy różnorodność inicjatyw edukacyjnych podejmowanych w ramach tegorocznych Tygodni Akcji FARE. Nie wolno nam jednak osiadać na laurach, dlatego planujemy już kolejne działania’ – mówi dr hab. Rafał Pankowski, współzałożyciel Stowarzyszenia ‘NIGDY WIĘCEJ’, profesor Collegium Civitas i wiceprzewodniczący zarządu sieci FARE. Marcin Kornak, prezes Stowarzyszenia ‘NIGDY WIĘCEJ’ i autor ‘Brunatnej Księgi’ odnotowującej rasistowskie zachowania, skomentował zdarzenie jakie miało miejsce kilkanaście dni temu na stadionie klubu ROW Rybnik, gdzie pojawił się napis ‘Nie dla Murzyna, ROW to biała drużyna’. – ‘W przypadku bezczynności takie zagrożenia będą narastać. Ostatni incydent w Rybniku to nie pierwszy raz’ – stwierdził. Stowarzyszenie ‘NIGDY WIĘCEJ’ jest niezależną organizacją antyrasistowską powstałą w 1996 roku. Prowadzi kampanie ‘Muzyka Przeciwko Rasizmowi’ i ‘Wykopmy Rasizm ze Stadionów’, jest współzałożycielem sieci Futbol Przeciwko Rasizmowi w Europie (FARE). Stowarzyszenie 'NIGDY WIĘCEJ' koordynowało edukacyjne działania antyrasistowskie związane z przygotowaniami do turnieju UEFA EURO 2012 w Polsce i na Ukrainie oraz Projekt Odpowiedzialności Społecznej UEFA EURO 2012: 'RESPECT Diversity – Football Unites'. Więcej informacji: www.nigdywiecej.org www.facebook.com/respect.diversity www.farenet.org,Jacek Purski