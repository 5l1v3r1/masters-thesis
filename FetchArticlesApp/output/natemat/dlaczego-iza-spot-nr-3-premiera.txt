Krótko, zwięźle i na temat. Dlaczego ja? Po pierwsze, dlatego, że do Parlamentu Europejskiego nie idę po pieniądze jak wielu innych kandydatów. Te już mam. Idę z konkretnym planem do zrealizowania. Po drugie, jestem skuteczną menadżerką i inwestorką. Działam na wielu polach – w biznesie oraz społecznie. Ponad osiem lat temu stworzyłam od podstaw firmę budowlaną. Uratowałam od upadku najstarszy w Poznaniu klub piłkarski, którym do dziś zarządzam i o który dbam, mimo obojętności władz Poznania. Jestem również członkiem komisji piłkarstwa kobiecego w PZPN. Mam piątkę dzieci. Gwarantuję, że będę skuteczną posłanką. Po trzecie, jako jedna z nielicznych kandydatek, a w Wielkopolsce chyba jedyna, tak otwarcie stawiam na sport i promocję zdrowego trybu życia, zwłaszcza wśród dzieci i młodzieży. Pomogę zdobyć fundusze na te cele. Jak? Pisałam już o tym wielokrotnie, np. tu: http://izabellalukomska.natemat.pl/93895,z-polityka-mi-po-drodze Po czwarte, jestem zwolenniczką szybkiego wprowadzenia euro w Polsce. To dziś prawdziwa tarcza antyrakietowa. Polska z euro zamiast złotówki, to Polska bezpieczniejsza. To też pewniejsze budżety domowe polskich rodzin. Po piąte, jestem gorącą zwolenniczką tolerancji, równouprawnienia i szacunku dla drugiego człowieka. Są to wartości, które leżą u podstaw Unii Europejskiej i ją umacniają. Dlatego domagam się wprowadzenia pełnej wersji Karty Praw Podstawowych. Dlaczego startuję z list koalicji Europa Plus Twój Ruch? Obszernie wyjaśniałam to tutaj: http://izabellalukomska.natemat.pl/98897,dlaczego-twoj-ruch Drodzy Czytelnicy! To są wybory europejskie. Nie głosujcie w nich na ludzi, którzy chcą Europę niszczyć. Nie głosujcie na tych, którzy chcą włączyć wsteczny bieg. Nie głosujcie też na tych, którzy mogli, ale przestali skutecznie działać i osiedli na laurach. Zagłosujcie na tych, którzy chcą budować silną Europę z silną Polską. Mają chęci, motywację i wizję. Ja jestem gotowa. A Wy? Zapraszam na premierę trzeciego spotu w mojej kampanii. 25 maja razem wybierzmy Europę!,Izabella Łukomska-Pyżalska