Do 6 lutego potrwa aukcja Fundacji Charytatywny Bal Dziennikarzy, której dochód zostanie przeznaczony na wsparcie potrzebujących dzieci. Licytacje odbywają się na stronie charytatywn.allegro.pl/baldziennikarzy, a wśród nich znaleźć można wiele atrakcji. Lista darów systematycznie się powiększa. Fundacja zaprasza m.in. na kawę z Rzecznikiem Praw Obywatelskich, na zakupy z Tomaszem Jacykowem czy zajęcia taneczne z Janem Klimentem. - Do Biura Rzecznika Praw Obywatelskich wpływa rocznie 70 tys. skarg, odwiedza nas ponad 6 tys. osób, ale bardzo się postaram, aby to spotkanie miało absolutnie wyjątkowy charakter i atmosferę - powiedziała Rzecznik Praw Obywatelskich, prof. Irena Lipowicz. Wkrótce na kupujących czekać będą nowe niespodzianki, m.in. zaproszenia do programów telewizyjnych oraz na plany cieszących się popularnością produkcji. Sytuacja potrzebujących wsparcia dzieci, którym pomaga Fundacja, jest często wyjątkowo skomplikowana. Sześcioletnie trojaczki są chore. Kasia ma wodogłowie, zaburzenia równowagi, opóźniony rozwój mowy, koślawość stóp. Tomek cierpi na mózgowe porażenie dziecięce oraz niedowład lewej ręki i nogi, a Michał na zaburzenia uwagi i problemy z sercem. Rodzice sami opiekują się czwórką chorych dzieci, bo najstarsza córka także ma problemy ze zdrowiem. Siedmioletnia Ola nie słyszy, nie mówi, ma opóźniony rozwój psychoruchowy. Jej brat Adam (13 lat) choruje na mózgowe porażenie dziecięce i zespół wad wrodzonych, nie może poruszać się, nie mówi, a bez systematycznej rehabilitacji spędzi przyszłość leżąc w łóżku. Dwunastoletnia Ania ma rdzeniowy zanik mięśni. Potrzebuje pieniędzy na codzienną rehabilitację, a podwórko jej domu trzeba pokryć kostką brukową, aby dziewczynka mogła poruszać się po nim na wózku. - To poruszające historie i trudno przejść obok nich obojętnie. Mamy nadzieję, że XVI Charytatywny Bal Dziennikarzy będzie okazją by pomóc tym dzieciom i ich rodzinom - wyjaśnił Mateusz Hładki Prezes Zarządu Fundacji. Bal odbędzie się 7 lutego 2015 r. w Auli Głównej Politechniki Warszawskiej i będzie największą atrakcją zbliżającego się karnawału. Podczas imprezy zaplanowano występ trzech wielkich gwiazd, wystąpi m.in. Ewa Bem w towarzystwie podopiecznej Fundacji Anny Dymnej „Mimo Wszystko”. Informacje na temat zakupu cegiełek uprawniających do udziału w Balu znajdują się na stronie www.baldziennikarzy.org. Partnerami imprezy są m.in. Politechnika Warszawska i Allegro, a Mecenasem Projektu PKO BP. Fundacja Charytatywny Bal Dziennikarzy powstała w 1998 roku z potrzeby serca dziennikarzy różnych mediów i jest organizacją non-profit, której nadrzędny cel to pomoc najbardziej potrzebującym. Wspiera placówki opieki zdrowotnej, szpitale, instytucje opieki społecznej, domy dziecka, organizacje opiekujące się dziećmi, niepełnosprawnymi i wiele innych.,Marcin Długosz