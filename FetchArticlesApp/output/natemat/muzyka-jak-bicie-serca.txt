„Gdy zmienią się trendy muzyczne, jednocześnie zmianom ulegają fundamentalne prawa państwa” jak twierdził Platon. Muzyka jest niezwykle ważnym elementem ludzkiego życia. Jest również podstawą warsztatu pracy na zajęciach fitness. Stała się nieodłącznym elementem ćwiczeń i ma to swoje mocne uzasadnienie. Odpowiednio dobrana muzyka potrafi skutecznie zmotywować i pobudzić do działania, mimo uczucia zmęczenia. Stanowi również pomoc w budowaniu oraz realizacji planu poszczególnych lekcji. Muzyka jako narzędzie pracy Muzyka wykorzystywana podczas zajęć fitness, została do tego celu specjalnie przygotowana. W tym sensie stanowi ona bardzo ważne narzędzie, które musi spełniać określone kryteria. Przede wszystkim jest „kwadratowa”. Chodzi tu o sposób jej rozpisania, który łączy się z podstawowymi pojęciami stosowanymi w tym celu. Są to bit, fraza i temat muzyczny. Bit to, najkrócej rzecz ujmując, jedno uderzenie czy jeden dźwięk. Układają się one w stałe wzory, które przywodzą na myśl – jak się przyjęło - boki kwadratu. Fraza muzyczna składa się z ośmiu bitów, a temat muzyczny z czterech fraz. Wśród nich dwie są rosnące (1 i 3) – zakończone wysokim dźwiękiem, dwie malejące (2 i 4) – zakończone dźwiękiem niskim. Muzyka ta pozbawiona jest wstawek, które zakłócają powyższą strukturę. Dla instruktora jedna fraza to 8-bitowa sekwencja, która jest podstawą np. do budowania choreografii. Temat muzyczny to choreograficzny blok, który składa się już z 32 bitów. Używany jest on również przy ustalaniu liczby powtórzeń danego ćwiczenia (podczas zajęć niechoreograficznych). Jak powiedział Gottfried Wilhelm Leibniz (niemiecki filozof, matematyk, fizyk i dyplomata) Tak w istocie jest. Każda muzyka może okazać się zadaniem, które w połączeniu z odpowiednią dawką kreatywności prowadzi do sensownego i inspirującego rozwiązania. Ciekawostką jest, że pierwsze specjalnie zmiksowane kasety do prowadzenia zajęć aerobiku pojawiły się w latach 80. XX wieku. Uprzednio używano w tym celu dostępnych na rynku kaset z muzyką tworzących aktualnie artystów. Profesjonalnie przygotowana muzyka (dziś już z wykorzystaniem nowoczesnych technologii) stanowi duże ułatwienie podczas pracy, pozwala skupić się na innych ważnych elementach zajęć, podnosi ich jakość i znacząco wpływa na ogólny komfort zarówno prowadzącego, jak i wszystkich uczestników. Tempo muzyki Bity a raczej liczba ich uderzeń na minutę wyznaczają tempo muzyki. W fitnessie stosowane są, w zależności od rodzaju zajęć, utwory mieszczące się w granicach 90 – 165 (BPM). Tempo wyznacza szybkość prowadzenia zajęć oraz wpływa na tętno uczestników. Dobierane jest ono również ze względu na ogólny cel konkretnych lekcji. Muzyka wpływa w ten sposób na pracę układu sercowo-naczyniowego człowieka. Utwory stosowane przy rozgrzewce są nieco wolniejsze. Następnie tempo rośnie, by znów zwolnić na koniec – podczas wychłodzenia i rozluźnienia organizmu. Przykładowe tempo muzyczne w różnych formch fitness: - HILO – 136 – 162 bpm - Aerobox – 130 -145 bpm - Step – 126 – 136 bpm - Latino, Afroaerobik – 120 – 156 bpm - Dance 130 – 145 bpm - TBC – 110 – 140 bpm - BUP (ABT), Body Pump, Fitball – 110 – 130 bpm Poza tym tempo powinno być dostosowane do grupy. Zwiększając tempo można podnieść poziom intensywności danej lekcji przy tym samym układzie. Natomiast przy tempie wolniejszym można skupić się nad dokładną techniką wykonania. Daje ono również więcej czasu na naukę. Czasami jednak zbyt wolne tempo nudzi a niektórzy uczestnicy łatwiej przyswajają konkretne elementy przy jego nieco większych wartościach. Tu w grę wchodzi zdrowy rozsądek i umiejętność obserwacji oraz wyciąganie trafnych wniosków. Styl muzyki, który wybieramy (jeśli nie jest zdeterminowany charakterem lekcji), zależy od indywidualnych preferencji – instruktora i uczestników. Każdy z nas ma swoje ulubione utwory i własne gusta. Obecnie na rynku można spotkać dobrze zmiksowane płyty z muzyką popularną, latino, funky, soul ale także rockową czy nawet hip hopową. Z doświadczenia wiem, że dobra muzyka pomaga zdopingować się do aktywnego uczestnictwa. Ćwiczenie do ulubionych utworów to dodatkowa forma motywacji, która podnosi jakość treningu. Muzyka to lek bez recepty na demotywację oraz witamina dla wytrwałości. ,Magda Piestrzyńska