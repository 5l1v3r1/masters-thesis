Pierwszy występ w telewizji zawsze się wiąże z tremą. Tu jednak nie zobaczycie ani śladu zdenerwowania. Ten gość wkroczył do studia telewizyjnego pewnie, choć na czworaka. Wskoczył na stół prezentera, rzucił okiem na prasę, po czym wygodnie rozłożył się na ciepłym laptopie prowadzącego program. Wszystko to rozegrało się w jednej z tureckich stacji telewizyjnych w trakcie porannego programu. Nagranie na swoim profilu na Facebooku zamieściła brytyjska BBC News. Sami popatrzcie, jak na wizji pojawia się najpierw głowa ciekawskiego, małego kotka, a potem mruczek paraduje w całej okazałości po stole prezentera. Trzeba przyznać, że i kot, i dziennikarz mieli nerwy ze stali. Dla zwierzaka to był z pewnością debiut przed kamerami - jakże spektakularny! Prowadzący program też na pewno nie miał jeszcze takiego gościa w studiu, ale nie drgnęła mu nawet powieka. Skąd kot wziął się w telewizji? Zapewne zakradł się jakoś do budynku stacji, aby się ogrzać. A w środku najcieplejszy okazał się laptop. Internauci są zachwyceni zwierzakiem. Choć niektórzy żartobliwie ostrzegają kota, żeby uważał, aby prezydent Erdogan, przywódca targanej niepokojami Turcji, nie aresztował go za próbę przejęcia mediów. Wielu też przypomina, że w Turcji koty błąkają się wszędzie, więc jego wizyta w telewizji nie jest aż tak wielkim zaskoczeniem. Niewykluczone, że zwierzę jeszcze pojawi się na wizji. Kociak został bowiem adoptowany przez jednego z pracowników tureckiej telewizji.,Bartosz Świderski