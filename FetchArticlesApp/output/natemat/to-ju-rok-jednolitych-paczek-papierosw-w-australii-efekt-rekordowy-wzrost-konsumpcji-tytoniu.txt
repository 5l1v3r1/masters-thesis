Jednolite opakowania dla papierosów to jeden z najbardziej dyskutowanych tematów związanych z przemysłem tytoniowym. Niemal równo rok temu na ten odważny krok, jako pierwsza na świecie zdecydowała się Australia. I choć chęć walki z uzależnieniem (zwłaszcza wśród młodych) jest godny uwagi, to nowe przepisy odniosły skutek dokładnie odwrotny od oczekiwanego. W Australii po raz pierwszy od dekady wzrośnie konsumpcja tytoniu. Jakby tego było mało, dodatkowo rozkwita tam nielegalny handel papierosami – to wnioski z najnowszego raportu firmy KPMG. Rok temu wszystkie oczy palaczy były zwrócone na Australię. To właśnie ten kraj, jako pierwszy zdecydował się na wręcz drastyczne kroki w walce z paleniem papierosów, zwłaszcza wśród młodych. Dokładnie 1 grudnia 2012 roku Australia całkowicie ujednoliciła opakowania paczek papierosów. Od tego momentu wszystkie z nich wyglądają niemal identycznie: są ciemnozielone lub brązowe, nie ma na nich loga żadnej z marek, jest jedynie niewielka nazwa zapisana na dole paczki. Większość opakowania zajmują zdjęcia, na których widać skutki palenia papierosów. Co dały jednolite paczki? Pomysł, który z oczywistych powodów nie podobał się producentom papierosów, znalazł uznanie wśród wielu innych państw. Śladem Australii planowała pójść Irlandia, która wprowadziła jednolite paczki, jako pierwsza w Europie. Kilka dni temu Wielka Brytania postanowiła wznowić dyskusję w sprawie tego pomysłu, który został zawieszony pół roku temu. Okazuje się jednak, że szlachetny pomysł wprowadzenia jednolitych paczek nie tylko nie pomógł Australijczykom w walce z paleniem, ale także pogorszył całą sytuację. Potwierdziły się przypuszczenia, które mówiły, że nowy przepis zwiększy nielegalny handel papierosami. Dokładniej pokazuje to najnowszy raport międzynarodowej firmy doradczej i analitycznej KPMG, która analizuje w nim sytuację na rynku tytoniowym w Australii. Kiedy trzy lata temu rząd Australii rozpoczynał walkę z papierosami, przewidywał, że ich konsumpcja spadnie o 6 procent. Wtedy zwiększono także akcyzę o 25 procent. Rok temu wprowadzono dodatkowo wspomniane jednolite opakowania. Przez ostatnie 12 miesięcy legalna sprzedaż papierosów i tytoniu co prawda nieznacznie spadła, ale odbiło się to na statystykach dotyczących czarnego rynku. Ten rośnie w siłę i ma się dobrze jak nigdy: wzrósł popyt na produkty bez akcyzy, w efekcie czego w Australii konsumpcja tytoniu nie tylko nie spadnie, ale po raz pierwszy od dekady wzrośnie. Budżet traci miliony Mimo wzrostu konsumpcji australijski rząd notuje na tym polu wielkie straty. Z raportu wynika, że tylko z tego tytułu do kasy państwa wpłynie blisko 1 mld australijskich dolarów mniej. To dlatego, że na wszystkim gigantyczne pieniądze zarabiają przemytnicy i międzynarodowe gangi, które mają czym kusić tamtejszych palaczy. A ci chętnie wybierają nielegalnie wyroby tytoniowe. Standardowa paczka papierosów (20 sztuk) kosztuje tam około 16 australijskich dolarów, czyli blisko 45 złotych. Natomiast w azjatyckich krajach cena jednej paczki to nawet 1,08 AUD (nieco ponad 3 złote). Taka różnica musi działać na wyobraźnię palaczy i handlarzy. Zaskakująco duży jest także udział nielegalnych wyrobów tytoniowych w całym rynku - to aż 13,3 procent. Trudno się dziwić, patrząc na skalę przemytu. "The Herald Sun" podaje, że w ostatnim miesiącu w Melbourne odkryto 16 kontenerowców pełnych nielegalnych produktów. Policja aresztowała 10 osób, zarekwirowała 71 ton tytoniu, 81 milionów papierosów oraz broń. Tylko na tym transporcie budżet straciłby 67 milionów dolarów z akcyzy. Takie akcje to jednak krople w morzu nielegalnego handlu. KPMG szacuje, że przez ostatni rok do Australii trafiły 1433 tony nielegalnego tytoniu – to wzrost o 154 procent w stosunku doku poprzedniego. Jak widać po wprowadzeniu nowych przepisów w Australii liczby dotyczące wyrobów tytoniowych się zmieniają, niestety nie te, co trzeba. Oprócz samych przepisów dotyczących opakowań, warto zwiększyć także nakłady na walkę z rosnącym czarnym rynkiem.,Bartosz Świderski