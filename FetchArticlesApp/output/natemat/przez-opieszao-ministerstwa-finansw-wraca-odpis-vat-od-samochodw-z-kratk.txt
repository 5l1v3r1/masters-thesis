Ministerstwo finansów miało czas do końca 2013 roku, by uzyskać od Komisji Europejskiej zgodę na kolejne ograniczenia w prawie do odliczania podatku od aut z kratką. Spóźniło się, więc od 1 stycznia przez kilka miesięcy przedsiębiorcy znów będą mogli odzyskać całość podatku. Jeszcze kilka tygodni temu nikt nie wiedział, jakie zasady odliczania VAT od aut z homologacją ciężarową N1 będą obowiązywać w kolejnym roku. Resort finansów, jako że całkowity zakaz pełnego odliczania VAT obowiązuje do końca 2013 roku, wystąpił do Komisji Europejskiej o zgodę na stosowanie przepisów innych niż te z unijnej dyrektywy - takich, które pozwoliłyby przedłużyć zakaz. Problem w tym, że zrobił to za późno. Decyzja KE będzie gotowa dopiero w 2014 roku, co oznacza, że rząd niechcący wyciągnął pomocną dłoń do przedsiębiorców, którzy na zakupie samochodów z kratką będą mogli zaoszczędzić nawet kilkadziesiąt tysięcy złotych. Prezent na kilka miesięcy Do tej pory przy okazji zakupu małych "ciężarówek" można było odliczyć 60 proc. VAT, nie więcej jednak niż 6 tys. złotych. Jak będzie po Nowym Roku? Klienci zyskają prawo do pełnego odliczenia podatku. Dotyczyć to będzie pojazdów, które mają co najmniej trzy miejsca siedzące, a ich dopuszczalna ładowność wynosi przynajmniej 500 kg. Zła wiadomość jest taka, że nowe przepisy obowiązywać będą maksymalnie przez kilka miesięcy, a jak słyszymy w branży, być może zmienią się już w marcu. Długość okresu przejściowego uzależniona jest od tego, kiedy swoją decyzję wyda Komisja Europejska i jak szybko przebiegał będzie następujący po niej proces legislacyjny w polskim Sejmie. (tutaj już ministerstwo wstępnie zadeklarowało termin 1 marca jako wejście nowych przepisów). Dilerzy jak na szpilkach Brak zakazu pełnego odliczania VAT to świetny biznes nie tylko dla przedsiębiorców. Na większe zyski liczą dilerzy i producenci, którzy niecierpliwie wyczekiwali na informacje, czy ministerstwo finansów zdąży z przepisami przed końcem roku. - Ministerstwo dezinformowało i nie potwierdzało medialnych doniesień. Wszystko po to, nie nakręcić wielkich zakupów samochodów i nie dać szansy na przygotowanie planów - narzeka jeden z dilerów. . I rzeczywiście. Większość producentów do końca czekała na nowe przepisy, obawiając się, że straci, jeśli rząd wyrobi się z nowymi przepisami przed końcem roku. Był jeden wyjątek - Volvo zaryzykowało, wykonało ruch wyprzedzający i już w listopadzie poinformowało o przygotowaniu oferty samochodów z kratką. Wszystko na jedną... kratkę - Wiemy to na pewno, że czeka nas okres przejściowy, w którym na kilka tygodni powrócą stare zasady odliczania podatku VAT. Będą one dla przedsiębiorców znacznie korzystniejsze, niż przepisy obowiązujące obecnie. Przedsiębiorcy kupujący samochód z homologacją ciężarową N1 będą mogli odliczyć podatek VAT od całej wartości pojazdu oraz od paliwa. Dlatego z odpowiednim wyprzedzeniem przeprowadziliśmy proces homologacyjny dla wybranych modeli i zaczynamy przyjmować zamówienia na te samochody - powiedział Arkadiusz Nowiński, prezes Volvo Auto Polska. Homologację ciężarową N1 spełniają modele, które stanowią obecnie ponad 80 proc. sprzedaży Volvo w Polsce, w tym te popularne: V40, V60 i V70 oraz XC60, XC70 i XC90. Dwa pierwsze z nich będą rejestrowane jako auta czteroosobowe, pozostałe jako pięcioosobowe. Klienci będą mogli dobrać do nich kratkę w kolorze tapicerki: czarną lub beżową.,Marcin Długosz