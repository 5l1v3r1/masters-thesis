Przyszłość sprzętu AGD to urządzenia wielofunkcyjne. Z takiego założenia wyszli przynajmniej producenci FoldiMate. To innowacyjne urządzenie dba o to, by odzież była nie tylko wyprasowana, ale także złożona i wyperfumowana! Zasada działania tego sprzętu jest prosta. Użytkownik przypina elementy garderoby do zewnętrznej strony urządzenia. Po włączeniu maszyna wciąga do środka odzież i poddaje ją procesowi, który składa się z kilku etapów. Jak twierdzi producent FoldiMate, jest ona w stanie złożyć jedno ubranie w przeciągu 10 sekund. Odgłosy, jakie przy tym wydaje, przypominają dźwięk pracującej drukarki. Są jednak pewne ograniczenia. Większe tkaniny takie jak pościel, a także najmniejsze elementy garderoby np. skarpetki nie mogą zostać złożone przez FoldiMate. Na urządzeniu, w zależności od rozmiarów odzieży, można zawiesić maksymalnie 15-20 ubrań. Choć maszyna sterylizuje odzież, nie stanowi substytutu pralki – pomyślana jest jako jej "dobra sąsiadka". Cena FoldiMate ma mieścić się w przedziale 700-850 dolarów. Do sprzedaży wielofunkcyjny robot trafi najwcześniej w 2018 roku.,Dawid Wojtowicz