"Kto z tych mądrali, którzy mówią, że jestem Bóg wie kim, banderówką, narodówką, faszystką, wie, jak my przywiązani do Polski? Ja wiem: bardziej niż wielu Polaków, bo na dobre i na to wszystko złe, co Polska nam zrobiła" – mówi jedna z bohaterek książki Pawła Smoleńskiego "Syrop z piołunu. Wygnani w akcji 'Wisła'", tłumacząc, jak boli ją i uwiera przyczepiona przez Polaków Ukraińcom łatka "kacapów, zdrajców, Rusków". W tym roku minęło 70 lat od operacji, w której około 150 tys. polskich Ukraińców przesiedlono z ziem ich ojców na tereny zajmowane przed II wojną światową przez Niemców. I jeszcze chyba nigdy w ostatnich latach tej rocznicy nie towarzyszyły takie emocje. Obudzono groźne duchy. One tak łatwo znów nie ułożą się do snu – one łakną krwi. Mogą przez lata istnieć uśpione. W każdym narodzie. Pod każdą szerokością geograficzną. Czasem, nawet jak już się obudzą, to wiedzą, że nie można jeszcze wychylić łba. Jeszcze atmosfera nie sprzyja. Ale przychodzi taki moment, że wypełzają na powierzchnię i prezentują się w całej okazałości. "Element wrogi i niepewny" "Dążymy do jak najlepszych stosunków z Ukrainą, ale muszą one być oparte na prawdzie" – mówił w kwietniu z sejmowej trybuny szef MSWiA Mariusz Błaszczak, a cała prawa strona politycznej sceny mu przyklasnęła. "WRESZCIE!" – tak zamieszczone na YouTube.com nagranie z wystąpieniem ministra zatytułowali administratorzy "Prawicowego Internetu". Błaszczak odpowiadał na pytanie, dlaczego polskie władze odmówiły dofinansowania obchodów 70-lecia akcji "Wisła", czyli deportacji polskich Ukraińców wiosną 1947 r. Mówiąc w skrócie – wyjaśnienie padło takie: bo oni nas skrzywdzili bardziej. – Ale o jakiej symetrii my tu mówimy? W akcji "Wisła" ucierpieli obywatele polscy, ludzie, którzy tu mieli prawo głosu, mieli polskie dokumenty – denerwuje się reportażysta Paweł Smoleński; laureat Nagrody Pojednania Polsko-Ukraińskiego za książkę "Pochówek dla rezuna". "Mam przed oczyma niewinne dzieciątka" – Postępowanie na zasadzie "jak Kuba Bogu, tak Bóg Kubie" jest po prostu niemoralne. Podobnie jak podsycanie nienawiści, co przecież minister Błaszczak tymi słowami czyni – mówi Smoleński w rozmowie z naTemat. Ten "gest" polskiego rządu każe zadać sobie pytanie: co wspólnego mają dzisiejsi Ukraińcy (ściślej – Polacy ukraińskiego pochodzenia), którzy są potomkami osób przesiedlonych w ramach deportacyjnej akcji "Wisła", z mordercami z UPA? Odpowiedź wydaje się prosta – ta sama narodowość. Polski rząd traktuje polskich Ukraińców tak, jakby wszyscy oni byli zwolennikami Stepana Bandery. Stosuje zbiorową odpowiedzialność wobec tych, którzy całe swoje życie spędzili w Polsce i nie mają żadnych związków z tym, co w czasie II wojny światowej stało się na Wołyniu. Bo władzom w Warszawie (i wielu Polakom) wygodniej jest nie pamiętać o akcji "Wisła". Tak jak władzom w Kijowie wygodniej jest nie pamiętać o ludobójstwie dokonanym na Polakach. "Dobrych Polaków traktować grzecznie" Czy w takiej atmosferze da się jeszcze żyć razem? Coraz trudniej. Pisze o tym Paweł Smoleński w swojej najnowszej książce "Syrop z piołunu" opowiadającej o losach osób deportowanych w ramach akcji "Wisła". Nie o 140 tysiącach deportowanych. O paru konkretnych. Choćby o pani Stefanii ze wsi na Pomorzu i o jej mamie z Dzikowa Starego na pograniczu podkarpackiego i lubelskiego, tuż przy obecnej granicy z Ukrainą. O tym, jak niektórzy się spolonizowali, a jak inni poszukują swoich ukraińskich korzeni. O tym, jak przez lata w szkołach nazywano ich banderowcami, choć jako dzieci zupełnie nie wiedzieli, o co chodzi w tej obeldze. Bo jeśli komuś wydaje się, że w historii wszystko jest i czarno-białe, to pozostaje pogratulować umiejętności prostego postrzegania świata. Pewnie wygodniej jest żyć, wiedząc zawsze, kto jest dobry, a kto zły. Łatwo jest bezkrytycznie przyjąć argumenty, jakie w II połowie lat 40. przedstawiały ówczesne władze Polski, totalnie podległe Stalinowi, że była to operacja skierowana przeciwko Ukraińskiej Powstańczej Armii oraz Organizacji Ukraińskich Nacjonalistów. Tak, to też. Lecz w takim razie, dlaczego akcję deportacyjną przeprowadzano również w tych rejonach, gdzie OUN-UPA w ogóle nie działała? Dlaczego w wyniku operacji aresztowano jedynie ok. 3 tysięcy aktywnych ukraińskich nacjonalistów, zaś przesiedlono niemal 150 tysięcy osób z ludności cywilnej? Wielu historyków używa w tym kontekście mocnego określenia: czystka etniczna. I z książki Smoleńskiego wynika, że po latach widać, iż ta czystka przyniosła oczekiwany skutek. "Problem już nie istnieje" Wielu dorosłych dziś Ukraińców żyło całe lata bez świadomości, iż są Ukraińcami. Po latach próbują odnaleźć swoją tożsamość – z różnym skutkiem. Starsi zaś po dziś dzień nie mogą się oswoić z terenami, na które trafili. Cerkiew w Dzikowie Starym wciąż wygląda jak ruina. Zmieniło się tyle, że nie ma już w niej składu nawozów. Z kolei w Białym Borze w latach 90. przesiedleńcy doczekali się przepięknej cerkwi zaprojektowanej prof. Jerzego Nowosielskiego. Cały świat podziwia tę wyjątkowo oryginalną budowlę, miejscowi jednak czują, że to nie to. "A ty czyj?" Biały Bór nazywany jest ukraińską stolicą Polski; leży ponad 700 kilometrów od Starego Dzikowa, gdzie na zawsze pozostało serce mamy pani Stefanii. Niektórym przesiedleńcom po latach przyszedł do głowy pomysł, aby podążyć za sercem i wrócić tam, gdzie korzenie przodków. I niektórzy żałują – przyznaje w rozmowie z naTemat autor "Syropu z piołunu". Bo odżyły stare duchy i dziś niełatwo się przyznać do ukraińskiego pochodzenia na terenach, gdzie przed laty żyły obie nacje, które raczej rzadko żyły w zgodzie."Do Sowietów nie idziemy" Ten duch nienawiści przez lata był uśpiony – dziś znów jest bardzo aktywny. Po obu stronach granicy. I po jednej, i po drugiej stronie oliwy do ognia dolewają politycy. Ukraińskie władze nie dość, że nie zamierzają godnie uczcić polskich ofiar zbrodni wołyńskiej – tych, których my uważamy za morderców, oni uznają za bohaterów. Polskie władze zaś nie dostrzegają, że można jednocześnie oddawać hołd pomordowanym w rzezi wołyńskiej, jak i potępić działania komunistycznych władz, które przymusowo wysiedliły dziesiątki tysięcy Bogu ducha winnych ludzi. I że nie należy przyzwalać na to, co dzieje się coraz częściej – na szerzącą się nienawiść względem Ukraińców. Tak, należy się domagać prawdy. Ale da się jednocześnie myśleć nad konsekwencjami różnych działań. I zauważać, że komuś jest bardzo na rękę to, że antagonizmy między Polakami a Ukraińcami narastają. Pozostaje pytanie, czy realizatorzy tego planu zdają sobie sprawę, komu idą na rękę.,Tomasz Ławnicki"Kto z tych mądrali, którzy mówią, że jestem Bóg wie kim, banderówką, narodówką, faszystką, wie, jak my przywiązani do Polski? Ja wiem: bardziej niż wielu Polaków, bo na dobre i na to wszystko złe, co Polska nam zrobiła" – mówi jedna z bohaterek książki Pawła Smoleńskiego "Syrop z piołunu. Wygnani w akcji 'Wisła'", tłumacząc, jak boli ją i uwiera przyczepiona przez Polaków Ukraińcom łatka "kacapów, zdrajców, Rusków". W tym roku minęło 70 lat od operacji, w której około 150 tys. polskich Ukraińców przesiedlono z ziem ich ojców na tereny zajmowane przed II wojną światową przez Niemców. I jeszcze chyba nigdy w ostatnich latach tej rocznicy nie towarzyszyły takie emocje. Obudzono groźne duchy. One tak łatwo znów nie ułożą się do snu – one łakną krwi. Mogą przez lata istnieć uśpione. W każdym narodzie. Pod każdą szerokością geograficzną. Czasem, nawet jak już się obudzą, to wiedzą, że nie można jeszcze wychylić łba. Jeszcze atmosfera nie sprzyja. Ale przychodzi taki moment, że wypełzają na powierzchnię i prezentują się w całej okazałości. "Element wrogi i niepewny" "Dążymy do jak najlepszych stosunków z Ukrainą, ale muszą one być oparte na prawdzie" – mówił w kwietniu z sejmowej trybuny szef MSWiA Mariusz Błaszczak, a cała prawa strona politycznej sceny mu przyklasnęła. "WRESZCIE!" – tak zamieszczone na YouTube.com nagranie z wystąpieniem ministra zatytułowali administratorzy "Prawicowego Internetu". Błaszczak odpowiadał na pytanie, dlaczego polskie władze odmówiły dofinansowania obchodów 70-lecia akcji "Wisła", czyli deportacji polskich Ukraińców wiosną 1947 r. Mówiąc w skrócie – wyjaśnienie padło takie: bo oni nas skrzywdzili bardziej. – Ale o jakiej symetrii my tu mówimy? W akcji "Wisła" ucierpieli obywatele polscy, ludzie, którzy tu mieli prawo głosu, mieli polskie dokumenty – denerwuje się reportażysta Paweł Smoleński; laureat Nagrody Pojednania Polsko-Ukraińskiego za książkę "Pochówek dla rezuna". "Mam przed oczyma niewinne dzieciątka" – Postępowanie na zasadzie "jak Kuba Bogu, tak Bóg Kubie" jest po prostu niemoralne. Podobnie jak podsycanie nienawiści, co przecież minister Błaszczak tymi słowami czyni – mówi Smoleński w rozmowie z naTemat. Ten "gest" polskiego rządu każe zadać sobie pytanie: co wspólnego mają dzisiejsi Ukraińcy (ściślej – Polacy ukraińskiego pochodzenia), którzy są potomkami osób przesiedlonych w ramach deportacyjnej akcji "Wisła", z mordercami z UPA? Odpowiedź wydaje się prosta – ta sama narodowość. Polski rząd traktuje polskich Ukraińców tak, jakby wszyscy oni byli zwolennikami Stepana Bandery. Stosuje zbiorową odpowiedzialność wobec tych, którzy całe swoje życie spędzili w Polsce i nie mają żadnych związków z tym, co w czasie II wojny światowej stało się na Wołyniu. Bo władzom w Warszawie (i wielu Polakom) wygodniej jest nie pamiętać o akcji "Wisła". Tak jak władzom w Kijowie wygodniej jest nie pamiętać o ludobójstwie dokonanym na Polakach. "Dobrych Polaków traktować grzecznie" Czy w takiej atmosferze da się jeszcze żyć razem? Coraz trudniej. Pisze o tym Paweł Smoleński w swojej najnowszej książce "Syrop z piołunu" opowiadającej o losach osób deportowanych w ramach akcji "Wisła". Nie o 140 tysiącach deportowanych. O paru konkretnych. Choćby o pani Stefanii ze wsi na Pomorzu i o jej mamie z Dzikowa Starego na pograniczu podkarpackiego i lubelskiego, tuż przy obecnej granicy z Ukrainą. O tym, jak niektórzy się spolonizowali, a jak inni poszukują swoich ukraińskich korzeni. O tym, jak przez lata w szkołach nazywano ich banderowcami, choć jako dzieci zupełnie nie wiedzieli, o co chodzi w tej obeldze. Bo jeśli komuś wydaje się, że w historii wszystko jest i czarno-białe, to pozostaje pogratulować umiejętności prostego postrzegania świata. Pewnie wygodniej jest żyć, wiedząc zawsze, kto jest dobry, a kto zły. Łatwo jest bezkrytycznie przyjąć argumenty, jakie w II połowie lat 40. przedstawiały ówczesne władze Polski, totalnie podległe Stalinowi, że była to operacja skierowana przeciwko Ukraińskiej Powstańczej Armii oraz Organizacji Ukraińskich Nacjonalistów. Tak, to też. Lecz w takim razie, dlaczego akcję deportacyjną przeprowadzano również w tych rejonach, gdzie OUN-UPA w ogóle nie działała? Dlaczego w wyniku operacji aresztowano jedynie ok. 3 tysięcy aktywnych ukraińskich nacjonalistów, zaś przesiedlono niemal 150 tysięcy osób z ludności cywilnej? Wielu historyków używa w tym kontekście mocnego określenia: czystka etniczna. I z książki Smoleńskiego wynika, że po latach widać, iż ta czystka przyniosła oczekiwany skutek. "Problem już nie istnieje" Wielu dorosłych dziś Ukraińców żyło całe lata bez świadomości, iż są Ukraińcami. Po latach próbują odnaleźć swoją tożsamość – z różnym skutkiem. Starsi zaś po dziś dzień nie mogą się oswoić z terenami, na które trafili. Cerkiew w Dzikowie Starym wciąż wygląda jak ruina. Zmieniło się tyle, że nie ma już w niej składu nawozów. Z kolei w Białym Borze w latach 90. przesiedleńcy doczekali się przepięknej cerkwi zaprojektowanej prof. Jerzego Nowosielskiego. Cały świat podziwia tę wyjątkowo oryginalną budowlę, miejscowi jednak czują, że to nie to. "A ty czyj?" Biały Bór nazywany jest ukraińską stolicą Polski; leży ponad 700 kilometrów od Starego Dzikowa, gdzie na zawsze pozostało serce mamy pani Stefanii. Niektórym przesiedleńcom po latach przyszedł do głowy pomysł, aby podążyć za sercem i wrócić tam, gdzie korzenie przodków. I niektórzy żałują – przyznaje w rozmowie z naTemat autor "Syropu z piołunu". Bo odżyły stare duchy i dziś niełatwo się przyznać do ukraińskiego pochodzenia na terenach, gdzie przed laty żyły obie nacje, które raczej rzadko żyły w zgodzie."Do Sowietów nie idziemy" Ten duch nienawiści przez lata był uśpiony – dziś znów jest bardzo aktywny. Po obu stronach granicy. I po jednej, i po drugiej stronie oliwy do ognia dolewają politycy. Ukraińskie władze nie dość, że nie zamierzają godnie uczcić polskich ofiar zbrodni wołyńskiej – tych, których my uważamy za morderców, oni uznają za bohaterów. Polskie władze zaś nie dostrzegają, że można jednocześnie oddawać hołd pomordowanym w rzezi wołyńskiej, jak i potępić działania komunistycznych władz, które przymusowo wysiedliły dziesiątki tysięcy Bogu ducha winnych ludzi. I że nie należy przyzwalać na to, co dzieje się coraz częściej – na szerzącą się nienawiść względem Ukraińców. Tak, należy się domagać prawdy. Ale da się jednocześnie myśleć nad konsekwencjami różnych działań. I zauważać, że komuś jest bardzo na rękę to, że antagonizmy między Polakami a Ukraińcami narastają. Pozostaje pytanie, czy realizatorzy tego planu zdają sobie sprawę, komu idą na rękę.,Tomasz Ławnicki