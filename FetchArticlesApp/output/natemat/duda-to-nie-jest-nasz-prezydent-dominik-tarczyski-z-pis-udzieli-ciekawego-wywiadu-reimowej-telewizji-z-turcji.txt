O "pijanych sędziach” i wetach prezydenta Andrzeja Dudy do ustaw o Sądzie Najwyższym i KRS mówił poseł PiS Dominik Tarczyński w wywiadzie dla tureckiej telewizji TRT World. – To było dla nas pewnym zaskoczeniem, ale to nie jest nasz prezydent, na zasadzie prezydent PiS. On jest prezydentem całej Polski, niemniej jest on bliski PiS. Wielu oczekiwało, że będzie podporządkowany podpisywał ustawy, które mu dadzą – tak polityk ocenił decyzje głowy państwa. W wywiadzie dla TRT World poseł Prawa i Sprawiedliwości przekonywał, że "działania partii rządzącej są zgodne z konstytucją”, a "demokracja w Polsce ma się świetnie”. Polityk odniósł się też do ostatnich protestów. – To prawdopodobnie jest ta grupa społeczeństwa, która nie głosowała na PiS – stwierdził. – Cieszę się, że nikt nie strzela do tych protestujących, jak to miało miejsce podczas kadencji poprzedniego rządu, który po takich wydarzeniach mówił, że nic się nie stało, bo używali gumowych pocisków – dodał. Tarczyński wyjaśniał, dlaczego polski rząd rozpoczął prace nad reformą sądownictwa. – Mieliśmy pijanych sędziów powodujących śmiertelne wypadki drogowe czy sędziów, którzy kradli – odpowiedział. Kpił także, że niektórzy twierdzą, iż "polski rząd nie tylko próbuje wyprowadzić Polskę z UE, ale również z Układu Słonecznego”. – Mogą oczywiście mówić, co chcą. Nawet bardziej głupie rzeczy można powiedzieć. Jesteśmy otwarci na dyskusję – zapowiedział.,Jarosław Karpiński