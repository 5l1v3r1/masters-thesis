Nadmierny wysiłek podczas ćwiczeń. Z tym przede wszystkim kojarzymy bolesne skurcze mięśni. Ale dają one o sobie znać także wtedy, gdy leżymy w łóżku albo dopiero przygotowujemy się do treningu. Dwoje wybitnych neurobiologów, chcąc zweryfikować swoją hipotezę o przyczynach tej dolegliwości, przeprowadziło eksperyment. W jego trakcie przy okazji odkryto, że skurczom zapobiegać mogą... pikantne potrawy. Autorzy badania, Rod MacKinnon i Bruce Bean, wyszli z założenia, że za niepożądane skurcze mięśni może odpowiadać dysfunkcja w układzie nerwowym człowieka. Postawili więc sobie za cel znalezienie sposobu na zmniejszenie czucia w obrębie nerwów. W ramach jednej z metod para naukowców zaserwowała uczestnikom eksperymentu zaprawione na ostro jedzenie. Stymulując receptory w jamie ustnej i przełyku, spowodowało ono "przeciążenie" układu nerwowego, wywołując pożądany efekt. Innymi słowy, pikantna żywność "uodporniła" mięśnie badanych osób na skurcze. W świetle tego odkrycia wydaje się, że panaceum na dokuczliwe skurcze mięśni jest nie tylko regularne nawadnianie organizmu czy wzbogacanie diety o produkty bogate w potas. Może pomóc również zaprawiony na ostro posiłek.,Dawid Wojtowicz