Nanotechnologia to niezwykle dynamicznie rozwijająca się branża – zwłaszcza w obszarze medycyny. Naukowcy z Massachusetts Institute of Technology, University of Sheffield oraz Tokyo Institute of Technology zaprezentowali ostatnio kolejną generację mikrorobotów, które można połknąć – lekarz mógłby sterować takim "maleństwem" i precyzyjnie wykonywać drobne zabiegi chirurgiczne. Technologia zaprezentowana została w maju na największej konferencji robotycznej na świecie, w Sztokholmie (International Conference on Robotics and Automation). Badacze z trzech uniwersytetów nazwali swój wynalazek "robotami origami". Urządzenie umieszczone zostało w lodowej kapsułce, z której, po rozpuszczeniu w żołądku osłonki, wydostaje się i gotowe jest do wykonania "misji". Sterowany jest z zewnątrz poprzez pole magnetyczne – budowa umożliwia mu poruszanie się po ścianie żoładka.Co ciekawe, jak informuje portal Quartz, jego głównym zastosowaniem ma być usuwanie okrągłych baterii, które w ciągu roku, w samych tylko Stanach Zjednoczonych, połykane są 3500 razy. Z baterii uwalniają się toksyny, które mogą przytwierdzić baterię do wnętrza żołądka. To dopiero prototyp (już drugi), który nie jest jeszcze testowany na ludziach (używa się realistycznych modeli ciała). W dalszej kolejności badacze planują uprościć kontrolę i częściowo zautomatyzować działanie robota. Można także przypuszczać, że wraz z rozwojem technologii, urządzenia będą spełniać coraz bardziej zaawansowane cele (o podobnym wynalazku pisał na początku roku m.in. Forbes).,Daniel Kotliński