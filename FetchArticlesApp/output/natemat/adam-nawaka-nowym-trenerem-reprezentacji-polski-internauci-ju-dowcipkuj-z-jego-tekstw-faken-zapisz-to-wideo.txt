Adam Nawałka nowym selekcjonerem reprezentacji Polski – poinformował Polski Związek Piłki Nożnej. Były trener Górnika Zabrze zastąpił Waldemara Fornalika, pod wodzą którego reprezentacja przegrała eliminacje do mistrzostw świata. Celem Nawałki będzie awans na Euro 2016. Nawałka podpisał już swój kontrakt. Jego szczegóły zostaną zaprezentowane podczas pierwszej oficjalnej konferencji nowego selekcjonera, 29 października o 14 w warszawskim hotelu Sofitel-Victoria. – Jesteśmy przekonani, że dokonaliśmy dobrego wyboru. Zadanie reprezentacji i nowego selekcjonera jest oczywiste: zakwalifikować się do finałów mistrzostw Europy 2016 we Francji – powiedział prezes PZPN, Zbigniew Boniek. O nominacji dla Nawałki głośno było od czasu momentu, gdy zwolniony został Fornalik. Trener Górnika Zabrze od początku był faworytem Zbigniewa Bońka. Prezes PZPN przyznał w wywiadzie dla Sport.pl, że odrzucił mnóstwo ofert trenerów zagranicznych. – Urósł tego spory stosik. Duży, będzie co palić. Bo naprawdę wartych uwagi kandydatów było tam może ze dwóch albo trzech – powiedział "Zibi". Ostatnim klubem, z którym pracował Nawałka był zabrzański Górnik. 56-letni trener trenował tę drużynę od trzech lat. Osiągnął z nią duży sukces: z niebytu wprowadził Górnika na pozycję lidera Ekstraklasy. "Górnicy" wyprzedzają w niej Legię Warszawa i Wisłę Kraków. To właśnie świetne wyniki Górnika spowodowały, że władze drużyny i miasta chciały, by Nawałka łączył funkcję selekcjonera z pracą w klubie - przynajmniej do końca sezonu. PZPN był jednak przeciwny temu rozwiązaniu. Następcą Nawałki w Górniku może być więc... Waldemar Fornalik. To ponoć najbardziej pożądana w Zabrzu opcja. Adam Nawałka słynie nie tylko z dobrej szkoły trenerskiej, ale i swoich zabawnych powiedzonek, czy zachowań. Klasyką jest jego meczowy okrzyk "faken", którym ruga piłkarzy i... asystenta. "Zapisz to" to drugi jego ulubiony zwrot. Powstał już nawet fanpage na Facebooku: "Faken, zapisz to". Zobaczcie sami. Adam Nawałka w akcji. I chociaż internauci się z niego trochę podśmiewają, to warto pamiętać, że jest to trener, który z polską drużyną w dość krótkim czasie osiągnął naprawdę sporo.,Piotr Wesołowicz