Twitter zadebiutował na nowojorskiej giełdzie w wielkim stylu. Podczas pierwszego notowania za akcję serwisu płacono ponad 45 dolarów, czyli o 73 procent więcej niż w trakcie trwania oferty publicznej, kiedy jedna akcja Twittera kosztowała 26 dolarów. Sprzedaż udziałów ma przynieść spółce ponad 1,8 mld dolarów. Dzięki udanemu debiutowi na Nowojorskiej Giełdzie Papierów Wartościowych (NYSE) Twitter jest obecnie wyceniany na ponad 31 mld dolarów. Podczas pierwszego notowania inwestorzy wykazali bardzo duże zainteresowanie serwisem, co wywindowało cenę jego akcji do poziomu 45,10 dolara za sztukę. To znacznie więcej od ceny przedstawionej w ofercie publicznej (26 dolarów). Twitter zamierza sprzedać 70 milionów akcji. Pieniądze inwestorów są dla serwisu na wagę złota, ponieważ jego wyniki finansowe od lat pozostawiają wiele do życzenia. W pierwszym półroczu 2013 roku spółka zanotowała 69 mln dolarów straty, osiągając przychód w wysokości 254 mln dolarów.,Tomasz Baliszewski