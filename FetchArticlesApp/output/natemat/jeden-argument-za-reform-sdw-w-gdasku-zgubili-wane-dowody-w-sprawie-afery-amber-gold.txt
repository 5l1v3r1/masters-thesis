Zaginęły trzy dyski twarde, na których znajdowały się e-maile właścicieli Amber Gold Marcina i Katarzyny P., oskarżonych o oszustwo, oraz wszystkich ich pracowników, dane osobowe tysięcy klientów, a także informacje o finansach i księgowości spółki. Były w kartonach, a kartony w magazynie, zostało po nich tylko pokwitowanie. Najważniejsze dowody w sprawie Amber Gold, największej afery finansowej ostatnich lat, przepadły w bałaganie sądu w Gdańsku. Od miesiąca trwają poszukiwania – donosi Radio Gdańsk. Ta sprawa to przykład bałaganu i beztroski panującej w sądach. W Gdańsku trwa właśnie proces organizatorów piramidy finansowej, w której przepadło 850 milionów oszczędności tysięcy klientów. Twarde dowody to m.in. kilka terabajtów danych z firmowych komputerów Amber Gold, zabezpieczonych przez Agencję Bezpieczeństwa Wewnętrznego. Tymczasem zupełnie przypadkowo okazało się, że oskarżenie nie dysponuje już tym dowodem. Obrończyni Katarzyny P., mecenas Anna Żurawska chciała przejrzeć elektroniczną dokumentację. Kiedy złożyła wniosek okazało się , że dyski są niedostępne, bo od miesiąca nikt nie może ich znaleźć. Były w kartonach, ale nie ma. Ustalono, że dyski dotarły do sądu wraz z aktem oskarżenia przygotowanym przez prokuraturę w Łodzi. Jest pokwitowanie. A teraz najlepsze. Wszystko wskazuje na to, że jeśli nie uda się odszukać dysków, to dane nie zostaną odzyskane. Komputery zostały sprzedane przez syndyka. Ten uparcie zdobywa pieniądze na pokrycie strat Amber Gold. Pomimo ujawnionego skandalu w rozprawie trwa przerwa, a sędzia udał się na urlop. Fantastyczny argument za reformą sądownictwa wg ministra Zbigniewa Ziobro.,Tomasz Molga