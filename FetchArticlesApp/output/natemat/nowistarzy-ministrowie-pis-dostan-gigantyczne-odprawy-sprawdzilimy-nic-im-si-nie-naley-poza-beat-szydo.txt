Rekonstrukcja rządu już za nami. A może raczej "rekonstrukcja", bo zmiany są symboliczne, a Antoni Macierewicz, Jan Szyszko i spółka najpierw się zdymisjonowali, a później szybko wrócili na swoje ciepłe państwowe posadki. Opozycja momentalnie zaczęła grzmieć, że za ten "epizod" na bezrobociu wszyscy ministrowie otrzymają wysokie odprawy. Rzecz w tym, że zgodnie z prawem one im zwyczajnie... wcale nie przysługują. Mały wyjątek jest tylko dla byłej premier. Pierwszy na alarm bił przewodniczący sejmowego klubu Platformy Obywatelskiej Sławomir Neumann. "Jako że weszliśmy w okres świąteczno-noworoczny, PiS zafundował Polakom szopkę i żłóbek jednocześnie. Szopka nazywana potocznie rekonstrukcją rządu. Żłóbek, a właściwie żłób, bo odwołani/powołani ministrowie dostaną dodatkowo 3-miesięczne odprawy!" – napisał na Twitterze. Jego ton momentalnie podchwycili inni. "Hipokryzja", "Czy to PiS mówił coś o skromności i że wystarczy nie kraść?", "To Ku…lsony i złodzieje" – to tylko niektóre komentarze internautów pod jego wpisem.Pomysł podchwycił także inny poseł PO, swoją drogą z zawodu... radca prawny. Arkadiusz Myrcha był w swoim wpisie jednak bardziej wyważony. W jego ocenie jeśli ministrom należą się odprawy, powinni je oddać na cele dobroczynne.W rzeczywistości ministrowie rządu Beaty Szydło, którzy teraz są ministrami Mateusza Morawieckiego, nic nie dostaną. Bo znowu są zatrudnieni. Nie zarobią, bo znowu pracują Wszystko reguluje wielokrotnie nowelizowana ustawa o wynagrodzeniu osób zajmujących kierownicze stanowiska państwowe, która korzeniami sięga jeszcze 1981 roku. I odprawy rzeczywiście przysługują ministrom, którzy żegnają się z funkcjami. W 2015 roku media grzmiały, że na pożegnanie rząd Ewy Kopacz dostał w sumie kilkanaście milionów złotych. "Fakt" wyliczał, że było to nawet 14 milionów złotych, ponieważ odprawy otrzymali nie tylko ministrowie, ale i urzędnicy niższego szczebla, którzy musieli odejść. Analogicznie pieniądze należały się też członkom pierwszego rządu PiS. Reguluje to bezpośrednio artykuł 5 w ustępie pierwszym.A dlaczego ministrowie rządu Beaty Szydło nic nie dostaną? Bo znowu są ministrami, tylko w gabinecie Mateusza Morawieckiego. Wszystko wyjaśnia ustęp drugi. Jeśli bowiem członkowie rządu znajdą zatrudnienie, przysługuje im jedynie wyrównanie.Łopatologicznie: jeśli minister miał 10 tysięcy miesięcznej odprawy, a podjął pracę za pięć tysięcy złotych, dostanie pięć tysięcy wyrównania. Ale jeśli podjął pracę za 12 tysięcy złotych nie dostanie już nic. Jak nietrudno się domyślić, nowi-starzy ministrowie rządu Mateusza Morawieckiego raczej nie zarabiają mniej niż wcześniej. Więcej pewnie też nie – czyli po prostu tyle samo. To zresztą nie pierwszy raz, kiedy ten temat jest podejmowany. W grudniu 2000 roku ówczesny szef MSWiA Marek Biernacki musiał odpowiadać w interpelacji, jak działa ten system. Jak pisał, "osoby odwołane z kierowniczych stanowisk państwowych oraz osoby, które zaprzestały wykonywania funkcji na tych stanowiskach wskutek upływu kadencji, zachowują prawo do dotychczasowego wynagrodzenia przez okres 3 miesięcy, a jeżeli podejmą w tym okresie pracę niżej płatną – otrzymują dodatek wyrównawczy przez ten okres". Ktoś jednak zarobi W praktyce więc jedyną osobą, która zyska, będzie... Beata Szydło. Powód? Jako premier zarabiała bowiem około 17 tys. zł brutto. Wicepremier ma pensję niższą o około 4 tys. zł. Jej przysługuje więc wyrównanie.,Piotr Rodzik