3 października Legia Warszawa zagra u siebie z cypryjskim Apollonem Limassol. Mecz odbędzie się przy pustych trybunach. UEFA nałożyła bowiem na warszawski klub karę, w ramach której podczas spotkania z Apollonem stadion będzie zamknięty dla kibiców. Kara dotyczy najprawdopodobniej wybryków, jakich kibice Legii dopuszczali się podczas eliminacji do Ligi Mistrzów. Klub ma także zapłacić 150 tysięcy euro kary. Na stronie internetowej [url=http://natemat.pl/t/825,legia-warszawa]Legii Warszawa poinformowano[/url], że UEFA nałożyła na klub karę. Zgodnie z nią stadion przy ulicy Łazienkowskiej 3 będzie zamknięty dla kibiców podczas najbliższego meczu Ligi Europejskiej, jaki Legia rozegra na własnym boisku. Na Legię nałożono także karę zamknięcia stadionu na jeszcze jeden mecz rozgrywek UEFA, ale jej wykonanie zawieszono na okres 5 lat. UEFA nie przedstawiła jeszcze uzasadnienia swojego postanowienia. Wiadomo tylko, że dotyczy ono spotkań rozegranych w ramach tegorocznych eliminacji do Ligi Mistrzów. Kara jest najprawdopodobniej związana z używaniem przez kibiców materiałów pirotechnicznych. Władze Legii oświadczyły, że poproszą UEFA o uzasadnienie decyzji. Po zapoznaniu się z nim rozważą możliwość wniesienia odwołania. Sprzedaż biletów na mecz z Apollonem w ogóle nie zostanie uruchomiona. Pierwsze spotkanie w nowym sezonie Ligi Europejskiej Legia rozegra już dzisiaj. W Rzymie zmierzy się z tamtejszym Lazio.,Tomasz Baliszewski