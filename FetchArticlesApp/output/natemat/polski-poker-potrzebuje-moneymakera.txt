Przed 2003 rokiem poker niczym szczególnym się nie wyróżniał. Mistrzowski turniej w ramach World Series Of Poker przyciągał maksymalnie trochę ponad ośmiuset zawodników. Aż pojawił się Chris Moneymaker i wywrócił pokerowy świat do góry nogami. Czy sukces Dominika Pańki będzie miał taki wpływ na polskiego pokera? O sukcesie Dominika pisałem Wam tutaj, więc za bardzo nie będę się powtarzać. Jeśli natomiast chodzi o Chrisa Moneymakera (tak, to jego prawdziwe nazwisko, co przyda się w dalszej części tekstu) to jego historia jest idealnym przepisem na scenariusz filmowy (i to nie tylko pusty slogan). W 2003 roku, Chris mając 28 lat, pracował jako księgowy w stanie Tennessee. Poker online rozwijał się już od jakiegoś czasu, a na PokerStars odbywały się także kwalifikacje do turnieju głównego w ramach World Series Of Poker. Na opłacenie bezpośredniego wpisowego w wysokości 10 tysięcy dolarów nie miał, więc młody księgowy zagrał w turnieju kwalifikacyjnym online za 39 dolarów. Poszło mu na tyle dobrze, że wygrał wejściówkę o wartości 10 tysięcy dolarów. Podobnie, jak wielu innych pokerzystów pojechał do Las Vegas, aby razem z 838 innymi osobami rywalizować o tytuł pokerowego mistrza świata. Już pierwszego dnia turnieju jego gra zwróciła uwagę Lou Diamonda, specjalistę od zakładów sportowych. Nazwał on Chrisa ,,czarnym koniem, który może wygrać ten turniej”. Po kilku dniach rywalizacji przewidywania Diamonda stały się faktem. Chris Moneymaker w grze na stole finałowym pokonał m.in. Dana Harringtona (legenda pokera, 2 mistrzowskie bransoletki WSOP, w tym jedna za mistrzostwo świata) i Sama Farhę (obecnie 3 mistrzowskie bransoletki WSOP; do 2003 roku miał jedną). W nagrodę otrzymał 2,5 miliona dolarów. Z miejsca stał się pokerową gwiazdą, a to, co później się stało nazywamy ,,efektem Moneymakera”. Każdy amator chciał iść w jego ślady. Niesamowita historia księgowego z Tennessee trafiła na czołówki gazet i telewizji. Chris rzucił pracę i podpisał kontrakt sponsorski z PokerStars, który obowiązuje do dzisiaj. Pracował jako rzecznik prasowy dla Harrah's Entertainment, właściciela WSOP. Założył własną firmę Moneymaker Gaming. A w 2005 roku wydał książkę pod znaczącym tytułem ,,Moneymaker: How an Amateur Poker Player Turned $40 into $2.5 Million at the World Series of Poker”. Świat ogarnął pokerowy szał. Jak grzyby po deszczu zaczęły powstawać strony oferujące pokera online. Ludzie marzący o milionowych wygranych zaczęli napędzać rozwój pokera. Każdy chciał zamienić kilkadziesiąt dolarów na milionową wygraną. Każdy wierzył, że, jak pisał Howard Swains dla ,,The Times” w 2006 roku, 'zostawanie w domu przed komputerem może być bardziej dochodowe niż chodzenie do pracy'. Adam Goldman w 2004 roku pisał, że rozpoczęła się era . W telewizjach pojawiły się relacje z turniejów pokerowych, a widzowie mogli oglądać odkryte karty zawodników. W Main Evencie WSOP w 2004 roku zagrało aż 2,576 osób (w 2003- 839), a turniej i 5 milionów dolarów (w 2003- 2,5 miliona) zgarnął Greg Raymer, półzawodowy pokerzysta. W 2005 roku do turnieju przystąpiło aż 5,619 osób. Główna nagroda wyniosła 7,5 miliona dolarów. Jednak rekordowy był 2006 roku. Jamie Gold za zdobycie mistrzowskiego tytułu zgarnął aż 12 milionów dolarów! W turnieju zagrało 8,773 osób z całego świata, amatorów i zawodowców. Podczas WSOP 2013 odsłonięto popiersie Chrisa, aby upamiętnić 10. rocznicę jego wspaniałego zwycięstwa. I nic w tym dziwnego. Chris Moneymaker jeszcze przed ,,trzydziestką” stał się pokerową legendą, która trwa do dzisiaj. Dla pokera jest tym, kim Michael Schumacher dla F1, a Michael Jordan dla koszykówki. I na koniec. W kontekście Chrisa Moneymakera pojawia się więc pytanie, czy Dominik będzie miał podobny wpływ na pokera w Polsce? Pojechał na jeden z najważniejszych turniejów i wrócił z niesamowitym sukcesem. Czy jego wygrana coś zmieni w sposobie myślenia polityków? Czy Polacy bardziej zainteresują się pokerem? Oczywiście jest pytanie, na ile sam Dominik będzie miał ochotę na pojawianie się w mediach, walkę o pokera. Bo jeśli wybierze spokój i odetnie się od tego medialnego zgiełku, to również będzie to zrozumiała decyzja. Przez dwa dni od chwili zwycięstwa w PCA, we wszystkich mediach pojawiło się aż 205 materiałów nt. tego sukcesu. Mówiły o nim Polsat, TVP Info, TVN24, Polsat News, TOK FM, Radio ZET, Sport.pl, Forbes.pl i oczywiście NaTemat. W szczególności jutro (wtorek) polecam śledzić Wam wiadomości pokerowe. Nie będzie przesadą, jeśli napiszę, że właśnie teraz rozgrywa się przyszłość polskiego pokera. Trzymajcie kciuki, żeby się udało. O tym, czy Dominik Pańka może być polskim Moneymakerem rozmawiamy w najnowszym odcinku pokerowego podcastu ,,Heads-Up”. Znajdziesz mnie także na Twitterze. Podyskutuj ze mną na Facebooku. -------------------------------------------------- Zapraszam Was również do poparcia Stowarzyszenia Wolny Poker, w którym walczymy o zmianę ustawy hazardowej. Wejdźcie na WolnyPoker.org i wyraźcie swoje poparcie.,Jakub Suszka