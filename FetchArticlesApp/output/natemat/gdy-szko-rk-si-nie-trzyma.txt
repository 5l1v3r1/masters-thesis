Znów się zaczęło. Wszystko namiętnie mi leci z rąk. Szklanki, kieliszki, miseczki, słoiczki. Nowe i niemal zabytkowe. Moje i jeszcze sklepowe. Omen? [photo]63471[/photo W ramach stabilizowania własnej kondycji psychicznej w nowych warunkach zawodowych sięgnęłam po bestsellerowy „Projekt życie”. Może na zasadzie placebo, ale przemawia to do mnie. Ale nie o tym chciałam dzisiaj. A o tym, że mój projekt szczęśliwego życia po raz kolejny mocno podsypany jest szklanymi drobinami... „Białe szkło? To na szczęście”, beztrosko rzuciła Maria z Prowansji, znajoma malarka, gdy pani siedząca obok nas w kawiarnianym ogródku stłukła swój kieliszek Chianti. Jakoś zapadło mi w pamięć i jak tonący brzytwy się chwyta, ja trzymałam się tego bon motu gdy pół roku później dźwięk tłuczonego szkła zaczął towarzyszyć mi częściej niż dzwonek telefonu... „Wszystko tłuczesz? Znaczy - idą zmiany” dyplomatycznie stwierdziła Małgosia w jednym z zaprzyjaźnionych sklepików wnętrzarskich. Spryciara, chciała mnie namówić, żebym jednak wzięła ten śliczny kubek z delikatnej porcelany. Nie skutecznie, ale nie ważne - grunt, że miała rację. Chwilkę potem udało mi się wreszcie obronić magisterkę, znaleźć pracę i przeprowadzić kilka innych rewolucji. „Pora zejść na ziemię i zacząć myśleć o tym, co się robi” chłodno stwierdziła moja Mama, gdy ostatni już kryształowy kieliszek do szampana z zastawy Babci Hani wylądował na kuchennej podłodze. Nie muszę dodawać, że rozbity w drobny mak... Ok, wiem, to ostatnie stwierdzenie jest najprzytomniejsze i najbliższe prawdzie, ale ja tam wierzę też w te pozostałe. Bo po pierwsze, jakieś zmiany i zmianki pojawiają się na horyzoncie. I nie są to czarne chmurki. A po drugie - wyślizgujące się z rąk szkła i ceramika to jedno, ale nóż (!!!), który sam się złamał, półka w lodówce, która pękła, gdy byłam w innym pomieszczeniu, czy nieużywana marmurowa popielnica znaleziona pewnego poranka w dwóch częściach? Idą zmiany i już! A że grunt to pozytywne myślenie - to na lepsze. To samo powiedziałam Monice, gdy ostatnio zapytała czy mam jakiś pomysł na znaczenie symboliczne seryjnie tłuczonych perfum. Szczęściara, ona rozbija coś, co raz: ładnie pachnie, dwa: jest już jej. A co mam powiedzieć ja, gdy po raz trzeci w ciągu dwóch tygodni stłukłam butelkę passaty pomidorowej? Co gorsza - w sklepie, przed jej zakupem?Że przepraszam, zapłacę i sama złapię za mopa? Że spaghetti zrobię jednak ze szpinakiem?! (wiem, tu znów kłania się dictum mojej Mamy...) A wracając do projektowania życia... Czy to ma sens? I kto w ogóle nadał taki tytuł tej książce, skoro ona wcale nie o tym? Ja wolę chyba projektować najbliższą, względnie przewidywalną przyszłość (powiedzmy, że coś takiego istnieje...). Ostrożnie, bez brawury, ale konsekwentnie i do celu. I tego będę się trzymać. Ostatnio wróciłam wreszcie do kuchni. Z entuzjazmem i powodzeniem. I choć na babeczki wciąż patrzeć nie mogę, to ptysie były pychotne...,Izabela Bek