"Kolejny skandal ekshumacyjny! Szczątki sześciu ofiar w grobie stewardesy" - donosi w czwartek "Super Express". Na łamach tego tabloidu jeden z prokuratorów zajmujących się katastrofą smoleńską anonimowo zdradza, że "część kończyny, fragmenty dłoni i organów wewnętrznych" kilku innych osób miały znaleźć się także w trumnie z ciałem Natalii Januszko. W ostatnich dniach polska prasa brukowa zaczyna prześcigać się więc w przeciekach z postępowań, które związane są z masowymi ekshumacjami ofiar katastrofy smoleńskiej, które zarządzono po dojściu do władzy Prawa i Sprawiedliwości. W poniedziałek podobny temat miał przecież na okładce "Fakt". To pismo informowało, iż fragmenty ciał innych ofiar tragedii z 10 kwietnia 2010 roku znaleziono w trumnie gen. Bronisława Kwiatkowskiego. Przypomnijmy, iż nieprzeprowadzenie ponownych sekcji zwłok w Polsce stało się aktualnie najlepszym pretekstem, który pozwolił władzy wzywać do prokuratury najbardziej prominentnych polityków opozycji. W środę w tej sprawie przed śledczymi stanęła była premier Ewa Kopacz (która w 2010 roku jako minister zdrowia towarzyszyła rodzinom ofiar przy identyfikacji ciał w Rosji), wcześniej przesłuchano byłego szefa MSZ i byłego marszałka Sejmu Radosława Sikorskiego. Prokuratura Krajowa w lipcu chciałaby przesłuchać także byłego premiera, a obecnie przewodniczącego Rady Europejskiej Donalda Tuska.,Jakub Noch