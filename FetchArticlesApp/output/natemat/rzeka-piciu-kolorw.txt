Caño Cristales jest uważana za najpiękniejszą rzekę na świecie. Przez większość roku wcale nie różni się jednak od innych. Podwodne kamienie porośnięte są zielonymi glonami, a woda jest ciemna. W krótkim okresie - pomiędzy porą deszczową, a suchą - następuje zakwit mchów i glonów. Wówczas rzeka zamienia się w prawdziwą ''płynną tęczę”. Jak to się dzieje? W trakcie pory deszczowej rzeka znacznie podnosi swój poziom. To, w połączeniu z wartkim nurtem sprawia, że glony pozbawione są światła słonecznego, co zatrzymuje ich rozwój. Z kolei w porze suchej, wody jest zbyt mało i część glonów po prostu umiera. Pomiędzy nimi jednak poziom rzeki jest idealny i wodne rośliny zaczynają kwitnąć. Rozmaite gatunki zmieniają kolory i sprawiają, że rzeka mieni się na żółto, różowo, zielono, czerwono i szaro. Podobny twór jest niespotykany nigdzie indziej na świecie. Naturalne baseny, które wypełniają się wodą z rzeki są dostępne dla turystów, można się w nich bezpiecznie kąpać i jest to fantastyczne przeżycie. Serranía de la Macarena to jedno z najbardziej różnorodnych biologicznie miejsc na świecie i przyrodniczy rezerwat. Tylko tutaj rozwinęła się taka mnogość gatunków mchów i glonów, które w jednym magicznym momencie roku kwitną równocześnie i swoimi kolorami przemieniają Caño Cristales w jedno z najbardziej spektakularnych miejsc na świecie. Jak tam dotrzeć? Rzeka znajduje się w Serrania de la Macarena prowincji Meta w Kolumbii. W bliskiej okolicy Rzeki Pięciu Kolorów nie ma żadnego hotelu. Przede wszystkim dlatego, że żeby glony dalej mogły żyć w rzece, tutejszy mikroklimat nie może być zaburzony. Jest zakaz używania tutaj przeróżnych sprayów przeciwko owadom i filtrów UV. Na wycieczkę należy więc ubrać się i przygotować odpowiednio. Żadne drogi nie prowadzą również do pobliskiego miasta La Macarena. Tam można już jednak spokojnie znaleźć miejsce na nocleg. Do miasta można dojechać konno (co jest w ofercie wielu biur podróży) lub dolecieć awionetką z Bogoty. Samolot odlatuje w każdy piątek, wraca w każdą niedzielę. Przez weekend trzeba więc zostać w La Macarena. To miasteczko należy do tych raczej sennych, nie ma tutaj zbyt wielu rozrywek, dlatego większość czasu turyści spędzają na wycieczkach. Najbezpieczniej i najrozsądniej jest wybrać się tam z przewodnikiem. Kiedy? Caño Cristales najlepiej odwiedzać w drugiej połowie roku, od sierpnia do grudnia, jednak bilety warto zarezerwować wcześniej, przede wszystkim ze względu na ceny. Z Polski nie ma bezpośrednich lotów do Bogoty. Najtańszym i najlepszym wyjściem jest wybranie lotu z przesiadką w Nowym Jorku.,Maja Święcicka