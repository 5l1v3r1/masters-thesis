Euro, Euro, Euro…, a tymczasem trwa IX Ogólnopolski Tydzień Czytania Dzieciom. Impreza potrwa do jutra (tj. 7 czerwca). Od 1 czerwca odbywają się spotkania z autorami, wystawy i seanse głośnego czytania w szkołach, przedszkolach, bibliotekach i domach kultury – w akcji bierze udział 6000 placówek. Główny organizator, czyli Fundacja ABCXXI, zorganizował również plebiscyt na 10 najważniejszych książek dla dzieci na 10-lecie kampanii Cała Polska Czyta Dzieciom, którego wyniki ogłosił w marcu. Warto poznać tę listę, po pierwsze dlatego, że są to rzeczywiście bardzo wartościowe tytuły, po drugie, okazuje się, że cztery tytuły mają swoje wersje audio, i to w nie lada interpretacjach. 10 najważniejszych książek dla dzieci na 10-lecie kampanii Cała Polska Czyta Dzieciom: "Bieda" Hanny Gill-Piątek i Henryki Krzywonos, "Czarny młyn" Marcina Szczygielskiego, "Czy wojna jest dla dziewczyn" Pawła Beręsewicza, "Detektyw Pozytywka" Grzegorza Kasdepke - dzięki wydawnictwu Audio Liber możemy posłuchać przygód tego dzielnego detektywa w interpretacji Krzysztofa Tyńca (próbka) "D.O.M.E.K" Alicji Machowiak i Daniela Mizielinskiego, "Dziesięć stron świata" Anny Onichimowskiej, "Dżok. Legenda o psiej wierności" Barbary Gawryluk, Wydawnictwo Gif Gaf, a interpretacja Marcina Kobierskiego (próbka) "Kosmita" Roksany Jędrzejewskiej-Wróbel, "Pan Kuleczka" Wojciecha Widłaka, czyta Krzysztof Globisz (próbka) – Wydawnictwo Media Rodzina "Wiersze, że aż strach" Małgorzaty Strzałkowskiej, czyta Jerzy Stuhr (próbka) – również Media Rodzina. Warto wejść na stronę www.calapolskaczytadzieciom.pl, okazuję się, że kampania ta przyjęła się w Polsce bardzo dobrze, a działalność fundacji jest niezwykle szeroka. Organizuje m.in. Konkurs Literacki im. A. Lindgren na współczesną książkę dla dzieci i młodzieży, wraz z tygodnikiem Polityka przygotowała 23-tomową kolekcję książek dla dzieci oraz publikuje Złotą Listę książek do czytania dzieciom.,Sebastian Rusak