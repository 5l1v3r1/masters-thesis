Przyznać się, ale tak uczciwie - kto z Was widział w swoim życiu planetę? A kto widział zaćmienie Księżyca? Jestem przekonany (niestety), że ci co podnieśli ręce, są w mniejszości. Niezależnie od tego, w której grupie się znalazłeś, zapraszam Cię dziś wieczorem na spacer w blasku Księżyca w pełni. Towarzyszyć nam będzie Jowisz. Pełnia Księżyca to dla miłośników astronomii czas wytchnienia. Blask naszego naturalnego satelity rozświetla niebo i skutecznie utrudnia prowadzenie obserwacji teleskopowych. Dziś wieczorem będzie podobnie... mimo zaćmienia Księżyca. Nie taki ciemny Nie każde zaćmienie sprawia, że Księżyc "gaśnie" na niebie. Efekt jego poczerwienienia lub wręcz "zniknięcia" możemy oglądać tylko podczas zaćmienia całkowitego. Dziś na niebie zobaczymy tzw. zaćmienie półcieniowe. Występuje ono, gdy z perspektywy Księżyca dochodzi do częściowego zaćmienia Słońca (zakrywa je Ziemia). Wtedy jedynie blady cień pada na powierzchnię Srebrnego Globu. Dla ludzkiego oka jest to prawie niezauważalne. Zaćmienie rozpocznie się jeszcze w południe a zakończy 17:50. Wschód Księżyca w Polsce nastąpi ok. 15:30 - prawie równo z zachodem Słońca. Wieczorne zbliżenie Trudno jednak wyobrazić sobie lepszą scenerię do wieczornego spaceru niż właśnie taką, z okrągłym i jasnym Księżycem na niebie. Dziś jednak będzie on tylko drogowskazem. Perełka na którą warto będzie zwrócić uwagę, znajdować się będzie tuż obok. Dzisiejszej nocy dojdzie do koniunkcji, czyli zbliżenia, trzech obiektów: Księżyca, Jowisza i Aldebarana - najjaśniejszej gwiazdy konstelacji Byka. Nie jest to jakieś niezwykłe zjawisko. Księżyc krążąc wokół Ziemi "obiega" całe niebo co 29,5 dnia. W tym czasie co chwila zbliża się do jakiejś gwiazdy albo planety. Dziś padło na Jowisza i Aldebarana właśnie. Oba punkty znajdować się będą wczesnym wieczorem w podobnej odległości od Księżyca. Dodatkowo, każdy z nich będzie świecił podobnym blaskiem. I nie ma lekko - nie powiem Wam który jest który. Zapomnijcie :) Możecie to jednak sami odkryć! Bo choć na pierwszy rzut oka planety i gwiazdy wyglądają na niebie identycznie, to pewien szczegół je różni. Planety z reguły świecą jaśniej od większości gwiazd. Aldebaran to jednak jedna z najjaśniejszych gwiazd na niebie, trudno więc rozpoznać Jowisza po samym blasku. Spróbujcie tego: gwiazdy migoczą, planety nie! Dzieje się tak dlatego, że gwiazdy znajdują się dużo dalej od Ziemi niż planety. Ich punktowy wręcz obraz na niebie bardzo łatwo ulega zniekształceniu w atmosferze - stąd efekt migotania. Spróbujcie więc dziś wieczorem stwierdzić, który z dwóch, jasnych punktów w pobliżu Księżyca nie mruga. To będzie Jowisz - największa planeta Układu Słonecznego. Powodzenia i czystego nieba! :),Karol Wójcicki