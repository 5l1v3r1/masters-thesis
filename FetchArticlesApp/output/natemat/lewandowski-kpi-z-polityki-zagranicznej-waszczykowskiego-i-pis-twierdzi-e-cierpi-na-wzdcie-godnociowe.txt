Gołym okiem widać, że Polska przestała być postrzegana jako zdrowy gracz na arenie międzynarodowej. Jak zatem nazywa się dolegliwość, która dotknęła polską politykę zagraniczną i sprawia, że rząd w Warszawie traci sojuszników już nawet wśród mało znaczących państw sąsiedzkich? Być może najlepiej zdiagnozował ją właśnie europoseł i były unijny komisarz ds. budżetu Janusz Lewandowski... Polityk Platformy Obywatelskiej odniósł się na Twitterze do przedstawionej dziś przez ministra spraw zagranicznych Witolda Waszczykowskiego informacji o zadaniach polskiej polityki zagranicznej w 2017 roku. Podczas tego przemówienia w Sejmie szef polskiej dyplomacji stwierdził m.in. że "zamiast stać na bocznej linii weszliśmy do gry na międzynarodowej arenie" i "potrafimy budować koalicje i wygrywać". "Wzdęcie godnościowe na użytek krajowy bez względu na szkody międzynarodowe" – podsumował to wszystko Janusz Lewandowski.Zdiagnozowana przez Lewandowskiego kłopotliwa dolegliwość polskiej polityki zagranicznej niesie za sobą co najmniej jeden bardzo nieprzyjemny objaw. To skłonność do skrajnego naciągania rzeczywistości. Jak informowaliśmy już w naTemat, sejmowe wystąpienie szefa MSZ było tego dobitnym przykładem. Szczególnie te chwile, gdy Witold Waszczykowski mówił o sukcesach w budowaniu sojuszy, przemilczając najgorsze od upadku PRL relacje z Europą Zachodnią i serię afrontów ze strony rzekomych sojuszników PiS z Grupy Wyszehradzkiej.,Jakub Noch