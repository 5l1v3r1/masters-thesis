31 października Grupa K2 Internet ogłosiła, że Janusz Żebrowski zrezygnował z funkcji jej prezesa. Niemalże w tym samym momencie poinformowano, że agencja przestanie obsługiwać w internecie firmę Play. Obydwie wiadomości bardzo szybko znalazły odzwierciedlenie na giełdzie. W ciągu kilku dni akcje spółki K2 potaniały o 27 procent. O decyzji Janusza Żebrowskiego poinformowano w 31 października w godzinach popołudniowych. Zarząd spółki podał, że nowy prezes zostanie wybrany do końca tego roku. Do tego czasu obowiązki prezesa będzie pełnił wiceprezes Tomasz Tomczyk. Niemal jednocześnie zakomunikowano, że agencja K2 przestaje obsługiwać firmę Play w internecie, dodając jednakże, iż należąca do Grupy K2 agencja Good zacznie świadczyć operatorowi usługi marketingowe z zakresu ATL. Portal Wirtualnemedia.pl zauważył, że 31 października, już pod koniec sesji, za akcję spółki K2 Internet płaciło się na warszawskiej giełdzie 15 złotych., czyli o 20 groszy więcej niż dzień wcześniej. Podczas kolejnej sesji, która odbyła się 4 listopadaz akcje K2 Internet zaczęły jednak tanieć, osiągając cenę 13,51 zł. 5 listopada za akcję spółki płaciło się 12,15 zł, a dzień później już tylko 10,95 zł. W ciągu trzech sesji akcje staniały więc o 27 procent. Tendencję spadkową udało się zatrzymać dopiero pod koniec ubiegłego tygodnia, kiedy akcje spółki zdrożały o 0,74 procent. Ich cena wciąż była jednak o wiele niższa od tej z końca października, wynosiła 10,89 zł za akcję. Cena akcji nie osiągnęła jednak rekordowo niskiego poziomu. W przeszłości bywało już, że jej wysokość nie przekraczała 9 zł. Gdy spółka K2 wchodziła na giełdę w 2008 roku, za jej akcję płacono 23 zł.,Tomasz Baliszewski