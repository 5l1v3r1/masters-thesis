Jako niepełnosprawna zawodniczka, często biorę udział w spotkaniach w szkołach. Wszystkie są ciekawe, ale te z najmłodszymi po prostu uwielbiam. Podziwiam ich odwagę w wyrażaniu opinii. Dzieci zawsze mówią to co myślą, nie wstydzą się zadawać pytań, są dociekliwe i nie poddają się, dopóki nie usłyszą satysfakcjonującej odpowiedzi. Na ostatnim tego rodzaju spotkaniu padło tyle zaskakujących pytań, że postanowiłam część z nich przytoczyć. 1. Skąd bierze się ogień olimpijski? Zanim zdążyłam odpowiedzieć, usłyszałam kilka sugestii, w tym m.in., że to pewnie z materiałów wybuchowych i dlatego tak pięknie płonie. 2. Jak wygląda sztuczna stopa i z czego jest zrobiona? Musiałam od razu pokazać protezę, aby zaspokoić ciekawość. 3. Czy to rekin odgryzł mi nogę? To pytanie sama niechcący sprowokowałam, opowiadając wcześniej historię chłopca, który w ten sposób stracił nogę. 4. Czy widziałam na żywo Chińczyków? To po opowiadaniu o paraolimpiadzie w Pekinie. 5. Czy prowadzę i mam samochód oraz czy jest szybki? Najbardziej interesowała wszystkich odpowiedź na ostatnią część pytania. Tutaj trochę ich zawiodłam. Co prawda samochód jest szybki, ale ja jeżdżę ostrożnie. 6. Jak się żyje i pływa z protezą? I jak tu odpowiedzieć, jak innego życia właściwie nie znam? Powiedziałam, że na czas pływania zdejmuję protezę, ale to zainspirowało do kolejnego pytania. 7. Jak reagują ludzie, gdy widzą samotnie stojącą sztuczną nogę na basenie? Trudno było mi zachować powagę, ale musiałam się przyznać, że tak naprawdę, to nie wiem. Zwykle w tym czasie intensywnie trenuję i to całkowicie pochłania moją uwagę. Obiecałam, że teraz przyjrzę się reakcji ludzi na moją sztuczną nogę i podzielę się refleksjami przy najbliższej okazji.,Anna Omielan