Nie tylko polscy sportowcy skarżą się na warunki, w jakich przyszło im żyć. Narzekają także niektórzy atleci amerykańscy, czego przykładem jest wschodząca gwiazda koszykówki Shabazz Napier, najbardziej wartościowy gracz (MVP) tegorocznych finałów akademickiej ligi NCAA. – Zdarzają się nam „głodne noce”, kiedy mamy zbyt mało pieniędzy, by kupić jedzenie. (…) idę do łóżka i umieram z głodu – powiedział Napier. W poniedziałek drużyna Uniwersytetu Connecticut, której barwy reprezentuje Shabazz Napier, wygrała akademicką ligę NCAA, a sam Napier został wybrany MVP finałów. O urodzonym w 1991 roku koszykarzu głośno było już wcześniej, m.in. za sprawą wypowiedzi, jakiej udzielił pod koniec marca amerykańskim dziennikarzom. Wówczas Napier narzekał, że akademiccy sportowcy, którzy formalnie są tylko amatorami, cierpią z powodu braku pieniędzy. – Nie jesteśmy dobrze wynagradzani. Robimy wszystko, co w naszej mocy, by dostać stypendium na uczelniach, ale na koniec dnia okazuje się, że nie na wszystko nam wystarcza – powiedział koszykarz, dodając, że młodzi sportowcy niekiedy nie mogą sobie pozwolić nawet na jedzenie i chodzą spać głodni. Napier powtórzył swoje uwagi także po wygraniu ligi organizacji NCAA, która zarabia niemałe pieniądze nie tylko na rozgrywkach koszykarskich, ale i innych dyscyplinach, ponieważ sport akademicki cieszy się w Stanach Zjednoczonych dużą popularnością.,Tomasz Baliszewski