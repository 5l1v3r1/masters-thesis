Make My Trip to portal, poprzez który można łatwo kupić bilety na połączenia lotnicze, kolejowe, autobusowe czy zarezerwować hotel w Indiach i innych krajach Azji. Korzystałam z Make My Trip już wcześniej rezerwując bilety na samolot. Także przygotowując się do obecnej podróży kupilam tu bilety na kilka połączeń lotniczych z Indii na Sri Lankę, na Malediwy i z powrotem do Indii. Gdy jeszcze w Warszawie sprawdzałam możliwości przedostania się z Bombaju do małej, nikomu nieznanej miejscowości Palitana, leżącej na skraju stanu Gujarat, trafiłam oczywiście także na Make My Trip. I znalazłam, jest bilet którego szukałam! Teraz wystarczy tylko go kupić. Niestety, nie było to takie proste jak w przypadku biletu na samolot. Znalazłam połączenie, wpisałam dane podróżnych, wybrałam nawet miejsca, ale gdy przyszło do płacenia pojawił sie problem. Próbowałam zapłacić kartą, przelewem walutowym, znalazłam nawet opcje PayU ( choć w wersji PayU India). W każdym przypadku dostawałam odmowę. Akceptowane były tylko płatności lokalnymi kartami czy przelewy z lokalnych rachunków bankowych. To tym dziwniejsze, że w przypadku biletów lotniczych nie trafiałam na taką barierę. W rezultacie, nie było innej możliwości jak starać się kupić ten bilet bezpośrednio w w Indiach. Moje doświadczenia z próbami kupienia biletu w Internecie okazały się jednak przydatne. Koło hotelu znaleźliśmy biuro turystyczne, które - jak mówił szyld - zajmuje się także rezerwacją biletów na autobusy. Wchodzimy, a tam biurko i nic więcej. Žadnego komputera, żadnego telefonu. Za biurkiem siedzi młody mężczyzna i klika w komórkę. Pytamy o bilety autobusowe. -"Oczywiście, a dokąd chcecie jechać, wszystkie bilety są" -"Do Palitana w stanie Gujarat" -"?" -Jest autobus, wiem, z Make My Trip, że odjeżdża z Bombaju, chcemy jechać jutro. Człowiek nerwowo postukał w klawisze komórki. -"Chwilowo nie mam internetu. A co to za autobus? - zaczął dopytywać. Podaję mu wszystkie dane, które zapamiętałam z moich prób kupienia tego biletu. Nazwę firmy transportowej, godzinę odjazdu, miejsce odjazdu. Wystarczy kupić i zapłacić lokalnie. -"Bilet kosztuje 900 rupii " - mówię na koniec. -"1500" - proponuje -"1200" -zbijam cenę -"Dobra. 1200. Zapłaćcie mi teraz i wróćcie za pół godziny, będę miał dla was bilety. Wychodzimy wszyscy razem. Mężczyzna wsiada na motor i odjeżdża. Gdy wracamy po godzinie on już jest. Wręcza nam kartkę A4 z wydrukiem biletów. Sprawdzam. Wszystko sie zgadza, miejsce przeznaczenia, data, godzina. Mężczyzna bierze kartke, delikatnie składa na trzy i wsuwa do koperty. Potem, gdy kilkakrotnie wyjmuję bilet z koperty zanim wsiadziemy do autobusu (bo trzeba pokazać go rikszarzowi, żeby zobaczył miejsce odjazdu oraz pilotowi, który przewozi nas z naszego miejsca zbiórki do ostatecznego miejsca odjazdu autobusu, a potem kierowcy), orientuję się dlaczego z biletem trzeba obchodzić się delikatnie. Został wydrukowany na drukarce z napełnianym ręcznie tonerem i kaźde wyjęcie z koperty i rozłożenie kartki powoduje osypywanie się tuszu i stopniowe znikanie biletu. Jeszcze jedno - dwa wyjęcia i zostałaby biała kartka. Morał tej opowieści jest taki, że może właściciel przedsiębiorstwa turystycznego w którym kupowaliśmy bilet nie ma internetu, może nie potrafi sprawdzić biletów, ale ma za to klientów, którzy wiedza wszystko o bilecie i przyjaciela gdzieś tam w mieście, który nie tylko ma internet, ale też drukarkę i dzięki temu może prowadzić swój biznes i mieć nawet po 300 rupii czyli 30 procent marży na bilecie.,Dorota Jaworska