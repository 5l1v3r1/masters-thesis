Walijski skrzydłowy Gareth Bale przechodząc z klubu Tottenham Hotspurs do Realu Madryt został najdroższym piłkarzem w historii. Media informują, że klub z Madrytu zapłacił za niego 100 mln euro, bijąc tym samym rekord, jaki wyznaczył w 2009 roku Christiano Ronaldo przenosząc się z Manchesteru United do Realu za 94 mln euro. Plotki mówiące o przejściu Garetha Bale'a z londyńskiego Tottenhamu do Realu Madryt powtarzane były od tygodni, jednak w ostatnich dniach ten transfer był już niemal pewny. W niedzielę przenosiny walijskiego skrzydłowego zostały oficjalnie potwierdzone – jak pisze BBC za Bale’a zapłacono 100 mln euro, a on sam zarabiać będzie ponad 330 tysięcy euro tygodniowo. Kontrakt ma obowiązywać 6 lat. Jak pisał na swoim blogu w naTemat Sebastian Czapliński, Bale od miesięcy był "jednym z najgłośniejszych kąsków na talerzu zwanym rynek transferowy". Sam piłkarz w wywiadach często mówił, że gra w lidze hiszpańskiej byłaby spełnieniem jego marzeń. – Ze wszystkich lig najbardziej podoba mi się liga hiszpańska. Jest bardzo techniczna, trzeba umiejętnie utrzymywać się przy piłce. Z Tottenhamem grałem przeciwko zespołom z La Liga i pamiętam, że zawsze to były trudne mecze. Hiszpański futbol jest najlepszym, jakim widziałem. Ja chcę się rozwijać, więc oczywistą rzeczą jest, że jestem zainteresowany grą w Hiszpanii – mówił dziennikarzom. W niedzielę jego marzenie się spełniło. Dotychczas najdroższym graczem w historii piłki nożnej był Cristiano Ronaldo, za którego Real Madryt zapłacił w 2009 roku Manchesterowi United 94 mln euro. Mniej kosztowali Zinedine Zidane (w 2001 roku przeszedł do Realu Madryt za 75 mln euro), Zlatan Ibrahimović (w 2009 roku przeszedł do Barcelony za 69 mln euro), Kaka (w 2009 roku przeszedł do Realu Madryt za 68 mln euro), Edinson Cavani (w 2013 roku przeszedł do PSG za 64 mln euro), Luis Figo (w 2000 roku przeszedł do Realu Madryt za 62 mln euro), Radamel Falcao (w 2013 roku przeszedł do AS Monaco za 60 mln euro) oraz Fernando Torres (w 2011 roku Chelsea zapłaciła za niego 58 mln euro).,Michał Fal