W trosce o byt i przyszłość naszej Ojczyzny, odzyskawszy w 1989 roku możliwość suwerennego i demokratycznego stanowienia o Jej losie, my, Naród Polski, zobowiązani, by przekazać przyszłym pokoleniom wszystko, co cenne z ponad tysiącletniego dorobku, złączeni więzami wspólnoty z naszymi rodakami rozsianymi po świecie, świadomi potrzeby współpracy ze wszystkimi krajami dla dobra Rodziny Ludzkiej, pomni gorzkich doświadczeń z czasów, gdy podstawowe wolności i prawa człowieka były w naszej Ojczyźnie łamane, pragnąc na zawsze zagwarantować prawa obywatelskie, a działaniu instytucji publicznych zapewnić rzetelność i sprawność, w poczuciu odpowiedzialności przed Bogiem lub przed własnym sumieniem, NIGDY NIE BIERZEMY UDZIAŁU W WYBORACH. My, Naród Polski udostępniający linki, niezłomnie komentujący bieżące wydarzenia, zwinny tancerz lśniących parkietów społecznościowych mediów, nigdy nie zaangażowaliśmy się w budowanie społeczeństwa obywatelskiego, poprzez działalność w organizacjach społecznych, pozarządowych lub politycznych, wkładając swój mrówczy wysiłek dla konsekwentnego budowania kraju jakiego chcemy. My, Naród Polski - bierni czciciele nieistniejących w rzeczywistości podziałów na: my i oni, odwracamy się plecami do siebie, zawijamy w kokony nieprzyjaznych spojrzeń i pozwalamy się wciągnąć w entropię by potem dać się ukołysać w apatii, w której nie możemy dostrzec , iż to my jesteśmy gospodarzami w naszej Ojczyźnie. My, Naród Polski z zazdrością spoglądający na zachodnie społeczeństwa rozpieszczane przez dobrobyt, nie dopuszczamy myśli, iż to właśnie przez wewnętrzne waśnie musieliśmy walczyć o przetrwanie, zamiast rozwijać się tak jak nasi sąsiedzi. Hołdujemy, i słusznie!, tym, którzy przelewali krew za naszą niepodległość, zapominając, iż nie byli oni ofiarami tylko najeźdźców ale i bezmyślności własnych polityków. My, Naród Polski nauczony solidarności w obliczu katastrofy, nie umiemy się cieszyć sobą nawzajem kiedy jej widmo nas nie okrywa, pragnąc bliskości tych, którzy ją wieszczą, przecieramy oczy gdy treść nie zgadza się z okładką. My Naród Polski dumny, niezłomny nie pozwalamy, nie godzimy się! Nic o nas bez nas! Nie pójdziemy zatem do wyborów dopóki to się nie zmieni!,Sebastian Gojdź