„Antysystemowi” kandydaci na prezydenta - więcej ich łączy czy dzieli? Wśród tzw. antysystemowych polityków kiełkuje myśl o wystawieniu wspólnej listy w jesiennych wyborach parlamentarnych. Istnieją jednak między nimi głębokie różnice i żaden nie ma doświadczenia w skutecznym budowaniu struktur – analizuje MamPrawoWiedziec.pl Są z różnych pokoleń i mają inne polityczne rodowody. Łączy ich stosunkowo niska rozpoznawalność i niewielki udział w debacie publicznej. 22 marca w warszawskiej siedzibie Stronnictwa Demokratycznego spotkali się Zdzisław Jankowski, Kornel Morawiecki, Adam Słomka, Paweł Tanajno i Jacek Wilk. Zaproszenia do dyskusji nie przyjęli Janusz Korwin-Mikke, Paweł Kukiz, Grzegorz Braun, Marian Kowalski oraz Włodzimierz Korab-Karpowicz. Debatę zorganizowało Stowarzyszenie Oburzeni. Najpilniejsze dla kraju Jankowski, były działacz PZPR, „Solidarności” 80, Ligi Polskich Rodzin i Samoobrony, poseł w latach 2001–2005, widzi konieczność przeprowadzenia referendum w sprawie uczestnictwa w Unii Europejskiej. Chce też zniesienia „obowiązujących ustaw antynarodowych”. Dla Morawieckiego, działacza opozycji antykomunistycznej w PRL i założyciela „Solidarności Walczącej”, priorytetowa jest ustawa zwalczająca bezrobocie, m.in. przez wprowadzenie zawodu studenta i płacenie młodym za podjęcie nauki. Morawiecki uważa, że potrzebny jest nowy podział władzy: oprócz ustawodawczej, wykonawczej i sądowniczej widzi jeszcze medialną i ekonomiczną. Chce ordynacji wyborczej, która pozwoli głosować na dowolną liczbę zarejestrowanych kandydatów, a do Sejmu mieliby wchodzić ci, którzy zdobędą najwięcej głosów. Dekomunizacja, czyli usunięcie z urzędów publicznych osób związanych z władzami PRL, to propozycja Adama Słomki, działacza opozycji antykomunistycznej w PRL, Konfederacji Polski Niepodległej i „Solidarności Walczącej”, posła w latach 1991–2001. Słomka chciałby zobowiązać parlament do przedstawiania corocznego bilansu zysków i start związanych z członkostwem w Unii Europejskiej. W pierwszym okresie urzędowania chce także rozwiązać nieskonkretyzowaną jeszcze „najbardziej palącą kwestię społeczną”. Postuluje objęcie komorników odpowiedzialnością karną. Dla Tanajny, działacza Demokracji Bezpośredniej, najważniejsze jest zwiększenie uczestnictwa obywateli w sprawowaniu władzy. Ma to nastąpić dzięki reformie instytucji referendum: zniesieniu obowiązku zebrania 500 tys. podpisów pod wnioskiem jego przeprowadzenia i dzięki uznaniu ważności wyniku referendum bez kryterium frekwencji. Jako przedsiębiorca widzi potrzebę zmian w systemie podatkowym, które zachęcą do prowadzenia działalności gospodarczej. Proponuje walkę z kryzysem demograficznym przez płacenie rodzicom 500 zł miesięcznie za każde dziecko. Wylicza, że dorosła pracująca osoba spłaci koszty inwestycji poniesione przez państwo na jej rzecz w dzieciństwie przez sześć lat płacenia podatków. „Ustawa Wilka” – podobnie jak tzw. ustawa Wilczka z końcówki PRL – to pomysł kandydata Kongresu Nowej Prawicy na zmiany w ustawie o działalności gospodarczej. Ma ona zawierać proste i zrozumiałe przepisy, które zmieszczą się na dwóch stronach. Wilk chciałby wprowadzić w Polsce najwyższą kwotę wolną od podatku w całej Europie, na poziomie 75 tys. zł rocznie. Opowiada się za zakazem planowania deficytu w budżecie państwa. Podobnie jak Morawiecki także Wilk ma swój pomysł na ordynację wyborczą. Jest zwolennikiem większościowego, być może trójmandatowego systemu, który zapewni w Sejmie miejsce dla trzeciej siły politycznej obok Platformy Obywatelskiej i Prawa i Sprawiedliwości. Proponuje utworzenie polonijnych okręgów wyborczych (możliwość wybierania po trzech posłów i senatorów z każdego kontynentu). Największy wróg – PO czy PiS? Kandydaci rozmawiali o możliwej współpracy. Prowadzący debatę Marek Ciesielczyk ze Stowarzyszenia Oburzeni miał nadzieję na wystawienie wspólnej listy w tegorocznych wyborach do Sejmu. Słomka przekonywał, że połączenie sił jest możliwe już w wyborach prezydenckich. – Zebraliśmy 85 tys. podpisów i w tym tygodniu dozbieramy resztę. Niech każdy powie, ile mu brakuje, zbierajmy podpisy wspólnie – zachęca. Morawieckiego widzi jako mentora dla zjednoczonych „antysystemowych” kandydatów. Zapytał go, czy byłby skłonny podjąć się jednoczenia środowisk i stworzyć miejsce spotkań i wspólnej debaty. Problem w tym, że między tzw. antysystemowymi politykami są głębokie różnice pokoleniowe, ideologiczne i polityczne. Na przykład Morawiecki – weteran walki o wolność, a potem krytyk kapitalistycznej transformacji – dystansuje się od Wilka, jego indywidualistycznego światopoglądu i zapatrzenia w wolny rynek. Przeciwnie, Morawiecki podkreśla, że potrzebna jest wizja Polski sprawiedliwej, co znaczy socjalnej. Polityczne różnice najbardziej wyostrzył Tanajno: – Naszym największym wrogiem nie jest wcale PO, ale PiS, bezużyteczna opozycja, która od wielu lat nie może pokonać Platformy – powiedział. Nie zgadzają się z nim Morawiecki i Słomka. Ten pierwszy jest bardziej krytyczny wobec prezydenta Bronisława Komorowskiego i PO niż PiS, a opowiada się za zmianą, którą może przynieść choćby prezydentura Andrzeja Dudy. Zjednoczenie – nie za wszelką cenę Tanajno i Wilk nie są zdeterminowani do łączenia sił. Pierwszy opowiada się za poparciem jednego „antysystemowego” kandydata, który będzie miał największe szanse na przekonanie do siebie wyborców. – Janusz Korwin-Mikke i Paweł Kukiz mogą nas zjednoczyć, mają największe poparcie i to oni powinni wyjść z inicjatywą – mówi. Podkreśla jednak, że ewentualna współpraca powinna opierać się na zasadach partnerstwa i „nie może powstać sytuacja, w której będzie jeden wódz, jakim swego czasu stał się na lewicy Janusz Palikot”. Wilk także widzi szansę zjednoczenia. Wydaje się jednak, że mówi o niej bardziej z kurtuazji niż przekonania, bo zaraz dodaje: „nie za wszelką cenę”. Dla niego liczy się szacunek do odrębności. Najchętniej dogadałby się z innymi tylko co do kilku wspólnych punktów. Mogłyby nimi być jednomandatowe i polonijne okręgi wyborcze oraz wyższa kwota wolna od podatku. W drodze do Sejmu tzw. antysystemowi politycy potrzebują partyjnych struktur, bo tylko one mogą unieść ciężar prowadzenia kampanii i zdobywania poparcia. Takich struktur nie mają uczestnicy marcowej debaty. Współpracą z nimi nie są szczególnie zainteresowani potencjalni liderzy szerokiej antysystemowej formacji – Janusz Korwin-Mikke czy Paweł Kukiz – którzy nie wzięli udziału w dyskusji. Małgorzata Łubik, Jakub Halcewicz-Pleskaczewski, serwis.MamPrawoWiedziec.pl,MamPrawo Wiedziec.pl„Antysystemowi” kandydaci na prezydenta - więcej ich łączy czy dzieli? Wśród tzw. antysystemowych polityków kiełkuje myśl o wystawieniu wspólnej listy w jesiennych wyborach parlamentarnych. Istnieją jednak między nimi głębokie różnice i żaden nie ma doświadczenia w skutecznym budowaniu struktur – analizuje MamPrawoWiedziec.pl Są z różnych pokoleń i mają inne polityczne rodowody. Łączy ich stosunkowo niska rozpoznawalność i niewielki udział w debacie publicznej. 22 marca w warszawskiej siedzibie Stronnictwa Demokratycznego spotkali się Zdzisław Jankowski, Kornel Morawiecki, Adam Słomka, Paweł Tanajno i Jacek Wilk. Zaproszenia do dyskusji nie przyjęli Janusz Korwin-Mikke, Paweł Kukiz, Grzegorz Braun, Marian Kowalski oraz Włodzimierz Korab-Karpowicz. Debatę zorganizowało Stowarzyszenie Oburzeni. Najpilniejsze dla kraju Jankowski, były działacz PZPR, „Solidarności” 80, Ligi Polskich Rodzin i Samoobrony, poseł w latach 2001–2005, widzi konieczność przeprowadzenia referendum w sprawie uczestnictwa w Unii Europejskiej. Chce też zniesienia „obowiązujących ustaw antynarodowych”. Dla Morawieckiego, działacza opozycji antykomunistycznej w PRL i założyciela „Solidarności Walczącej”, priorytetowa jest ustawa zwalczająca bezrobocie, m.in. przez wprowadzenie zawodu studenta i płacenie młodym za podjęcie nauki. Morawiecki uważa, że potrzebny jest nowy podział władzy: oprócz ustawodawczej, wykonawczej i sądowniczej widzi jeszcze medialną i ekonomiczną. Chce ordynacji wyborczej, która pozwoli głosować na dowolną liczbę zarejestrowanych kandydatów, a do Sejmu mieliby wchodzić ci, którzy zdobędą najwięcej głosów. Dekomunizacja, czyli usunięcie z urzędów publicznych osób związanych z władzami PRL, to propozycja Adama Słomki, działacza opozycji antykomunistycznej w PRL, Konfederacji Polski Niepodległej i „Solidarności Walczącej”, posła w latach 1991–2001. Słomka chciałby zobowiązać parlament do przedstawiania corocznego bilansu zysków i start związanych z członkostwem w Unii Europejskiej. W pierwszym okresie urzędowania chce także rozwiązać nieskonkretyzowaną jeszcze „najbardziej palącą kwestię społeczną”. Postuluje objęcie komorników odpowiedzialnością karną. Dla Tanajny, działacza Demokracji Bezpośredniej, najważniejsze jest zwiększenie uczestnictwa obywateli w sprawowaniu władzy. Ma to nastąpić dzięki reformie instytucji referendum: zniesieniu obowiązku zebrania 500 tys. podpisów pod wnioskiem jego przeprowadzenia i dzięki uznaniu ważności wyniku referendum bez kryterium frekwencji. Jako przedsiębiorca widzi potrzebę zmian w systemie podatkowym, które zachęcą do prowadzenia działalności gospodarczej. Proponuje walkę z kryzysem demograficznym przez płacenie rodzicom 500 zł miesięcznie za każde dziecko. Wylicza, że dorosła pracująca osoba spłaci koszty inwestycji poniesione przez państwo na jej rzecz w dzieciństwie przez sześć lat płacenia podatków. „Ustawa Wilka” – podobnie jak tzw. ustawa Wilczka z końcówki PRL – to pomysł kandydata Kongresu Nowej Prawicy na zmiany w ustawie o działalności gospodarczej. Ma ona zawierać proste i zrozumiałe przepisy, które zmieszczą się na dwóch stronach. Wilk chciałby wprowadzić w Polsce najwyższą kwotę wolną od podatku w całej Europie, na poziomie 75 tys. zł rocznie. Opowiada się za zakazem planowania deficytu w budżecie państwa. Podobnie jak Morawiecki także Wilk ma swój pomysł na ordynację wyborczą. Jest zwolennikiem większościowego, być może trójmandatowego systemu, który zapewni w Sejmie miejsce dla trzeciej siły politycznej obok Platformy Obywatelskiej i Prawa i Sprawiedliwości. Proponuje utworzenie polonijnych okręgów wyborczych (możliwość wybierania po trzech posłów i senatorów z każdego kontynentu). Największy wróg – PO czy PiS? Kandydaci rozmawiali o możliwej współpracy. Prowadzący debatę Marek Ciesielczyk ze Stowarzyszenia Oburzeni miał nadzieję na wystawienie wspólnej listy w tegorocznych wyborach do Sejmu. Słomka przekonywał, że połączenie sił jest możliwe już w wyborach prezydenckich. – Zebraliśmy 85 tys. podpisów i w tym tygodniu dozbieramy resztę. Niech każdy powie, ile mu brakuje, zbierajmy podpisy wspólnie – zachęca. Morawieckiego widzi jako mentora dla zjednoczonych „antysystemowych” kandydatów. Zapytał go, czy byłby skłonny podjąć się jednoczenia środowisk i stworzyć miejsce spotkań i wspólnej debaty. Problem w tym, że między tzw. antysystemowymi politykami są głębokie różnice pokoleniowe, ideologiczne i polityczne. Na przykład Morawiecki – weteran walki o wolność, a potem krytyk kapitalistycznej transformacji – dystansuje się od Wilka, jego indywidualistycznego światopoglądu i zapatrzenia w wolny rynek. Przeciwnie, Morawiecki podkreśla, że potrzebna jest wizja Polski sprawiedliwej, co znaczy socjalnej. Polityczne różnice najbardziej wyostrzył Tanajno: – Naszym największym wrogiem nie jest wcale PO, ale PiS, bezużyteczna opozycja, która od wielu lat nie może pokonać Platformy – powiedział. Nie zgadzają się z nim Morawiecki i Słomka. Ten pierwszy jest bardziej krytyczny wobec prezydenta Bronisława Komorowskiego i PO niż PiS, a opowiada się za zmianą, którą może przynieść choćby prezydentura Andrzeja Dudy. Zjednoczenie – nie za wszelką cenę Tanajno i Wilk nie są zdeterminowani do łączenia sił. Pierwszy opowiada się za poparciem jednego „antysystemowego” kandydata, który będzie miał największe szanse na przekonanie do siebie wyborców. – Janusz Korwin-Mikke i Paweł Kukiz mogą nas zjednoczyć, mają największe poparcie i to oni powinni wyjść z inicjatywą – mówi. Podkreśla jednak, że ewentualna współpraca powinna opierać się na zasadach partnerstwa i „nie może powstać sytuacja, w której będzie jeden wódz, jakim swego czasu stał się na lewicy Janusz Palikot”. Wilk także widzi szansę zjednoczenia. Wydaje się jednak, że mówi o niej bardziej z kurtuazji niż przekonania, bo zaraz dodaje: „nie za wszelką cenę”. Dla niego liczy się szacunek do odrębności. Najchętniej dogadałby się z innymi tylko co do kilku wspólnych punktów. Mogłyby nimi być jednomandatowe i polonijne okręgi wyborcze oraz wyższa kwota wolna od podatku. W drodze do Sejmu tzw. antysystemowi politycy potrzebują partyjnych struktur, bo tylko one mogą unieść ciężar prowadzenia kampanii i zdobywania poparcia. Takich struktur nie mają uczestnicy marcowej debaty. Współpracą z nimi nie są szczególnie zainteresowani potencjalni liderzy szerokiej antysystemowej formacji – Janusz Korwin-Mikke czy Paweł Kukiz – którzy nie wzięli udziału w dyskusji. Małgorzata Łubik, Jakub Halcewicz-Pleskaczewski, serwis.MamPrawoWiedziec.pl,MamPrawo Wiedziec.pl