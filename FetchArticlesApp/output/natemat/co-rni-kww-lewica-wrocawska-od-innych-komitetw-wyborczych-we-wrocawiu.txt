Profil Google+ Przede wszystkim traktujemy wyborców poważnie. W naszym programie nie ma ogólników, obietnic bez pokrycia czy pustych haseł. Są za to konkretne propozycje realnej poprawy warunków życia dla wrocławian. KWW Lewica Wrocławska to też jedyny komitet, który przedstawił precyzyjny plan finansowy, swego rodzaju alternatywę do tegorocznej uchwały budżetowej dla Wrocławia. Nie dość, że wiemy, jak sfinansować każdą z proponowanych przez nas inwestycji, ale jesteśmy w stanie skutecznie oddłużyć Wrocław, spłacić całą tą Dutkiewiczowską spuściznę. Naszą prawdziwą siłą są ludzie: życzliwi, otwarci, samokrytyczni, kompetentni i od lat oddani walce o bardziej sprawiedliwy system społeczno-gospodarczy. My po prostu jesteśmy autentyczną lewicą. Jakie są nasze priorytety programowe? Nasze priorytety to dzieci, mieszkania i transport. Zaoferujemy 2.000 dodatkowych, bezpłatnych miejsc w publicznych żłobkach, czyniąc z Wrocławia niekwestionowanego lidera w Polsce pod tym względem. Każde dziecko w wieku od trzech do pięciu lat będzie miało zagwarantowane bezpłatne miejsce w publicznym przedszkolu. Nakłady na dożywianie w szkołach zwiększymy o 100%, aby każde dziecko mogło skorzystać z ciepłego posiłku. Nie zapominamy też o opiece zdrowotnej. W każdej publicznej podstawówce i gimnazjum pojawi się pielęgniarka, pełniąca dyżur przez co najmniej cztery godziny dziennie. 1000 nowych mieszkań komunalnych to nasza główna propozycja w dziedzinie mieszkalnictwa. Osobom w szczególnie trudnej sytuacji materialnej umożliwimy odpracowanie zaległości czynszowych, a zamiast wyburzać stare kamienice, co obecnie proponuje magistrat, wyremontujemy je w ramach programu „Zapracuj na swoje”, umożliwiającemu uzyskanie priorytetowego przydziału mieszkania komunalnego, o ile pracowało się przy remoncie kamienicy, która w przeciwnym wypadku zostałaby wyburzona. Tym samym ratujemy wrocławskie kamienice, otwierając przy tym drogę do godnego życia nawet dla najuboższych. Skończymy z samowolą planistyczną developerów. Miasto będzie uczestniczyło w planowaniu nowych osiedli, aby zapewnić odpowiednią infrastrukturę transportową, sklepiki osiedlowe, żłobki, przedszkola i szkoły oraz tereny zielone. Część mieszkań będzie też musiała zostać sprzedana po obniżonych cenach za m². A co z transportem? Parafrazując hit muzyki dyskotekowej z początku stulecia: „Nas nie dogonią”, przygotowaliśmy całościowy plan przeniesienia wrocławskiej komunikacji miejskiej w XXI wiek. Czemu stawiamy na komunikację zbiorową? Bo jest to jedyna droga znaczącej poprawy transportu w aglomeracji i trwałego odkorkowania Wrocławia. Kręgosłupem komunikacyjnym będzie sieć szybkiej kolei miejskiej. Umożliwi ona nie tylko błyskawiczne przemieszczanie się po Wrocławiu, ale skomunikuje stolicę Dolnego Śląska szybkimi, komfortowymi i częstymi połączeniami z takimi miejscowościami jak Oborniki Śląskie, Trzebnica, Jelcz-Laskowice, Oława czy Kobierzyce – i to już od 2018 roku. W ramach Wrocławia poprawi się dojazd do takich dzielnic jak Psie Pole, Jagodno, Partynice, Klecina czy Bielany Wrocławskie. Mamy gotowy schemat sieci i plan inwestycyjny. Rozbudujemy też komunikację tramwajową. Przybędzie 200 nowych, w pełni niskopodłogowych, klimatyzowanych tramwajów, które na wszystkich liniach będą kursować co 10 minut, na wybranych nawet co 5. Grupom społecznym, które najbardziej tego potrzebują – emerytom, bezrobotnym, rencistom czy dzieciom do 12 roku życia – zaoferujemy bezpłatne przejazdy. Równocześnie jesteśmy przeciwni bezpłatnej komunikacji dla wszystkich. Czemu? Pozbawi to MPK środków, koniecznych na bieżącą działalność i zakup nowego taboru. Już za parę lat MPK praktycznie by nie było. My chcemy zdecydowanie lepszej komunikacji, dostępnej dla każdego, a nie teoretycznie darmowej, która przestała istnieć. Grunt to odpowiedzialność! Odpowiedzialność to nieodzowny element naszej lewicowości. W budżecie zaoszczędzimy więcej pieniędzy niż wydamy. 70% tej kwoty pójdzie na oddłużenie Wrocławia, około 200 mln zł na nasze inwestycje i udogodnienia dla Wrocławian. Ale odpowiedzialność to coś więcej niż bezpłatne przedszkola i lepsza komunikacja miejska, to też zaprzestanie stosowania umów „śmieciowych”, upodmiotowienie wrocławian poprzez referenda na temat największych inwestycji miasta, walka z rasizmem i nacjonalizmem oraz dbałość o środowisko naturalne, o Wrocław dla ludzi, nie dla snobów.,Konrad Rychlewski