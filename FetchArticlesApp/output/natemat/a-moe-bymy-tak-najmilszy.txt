Wyskoczyli gdzieś na weekend? Żeby odpocząć, przejechać się samochodem albo złapać trochę świeżego powietrza. Motywacje mogą być różne. Cel jeden – dwa dni tylko dla siebie. My polecamy miejsca, gdzie fajnie dochodzi się do siebie. Działki, hoteliki i pensjonaciki to banał. Poznaj weekenodwe miejscówki, w których przygoda zaczyna się już w łóżku. Najlepsze wakacje, to spontaniczne wakacje. I wcale nie trzeba być maturzystą, który przeżywa swoje najdłuższe wakacje w życiu, ani studentem globtroterem, żeby dać się porwać chwili. Szczerze mówiąc, nawet lepiej nie być studentem. Nie musieć tułać się pociągami i wyczekiwać na PKS. Mieć MINI samochód, maxi budżet i normalny weekend. To przepis na sukces. Trzeba tylko wiedzieć, gdzie pojechać, żeby to nasze MINI i maxi przyniosło satysfakcję. Zobaczcie nasz mini przewodnik po trzech niebanalnych miejscówkach w Polsce. Bądź tak miły, najmilszy i pozwól sobie na wyskok. Stoi na stacji lokomotywa Lokomotywy tak naprawdę już nie ma, ale zostały wagony. W mieszczącym się w sercu Białowieży hotelu Carskim możemy zanocować w salonkach, którymi przed wojną przyjeżdżał do puszczy na polowanie Car Mikołaj II. Wagony nijak nie przypominają tych, którymi dziś podróżuje się po Rosji. Zapomnijcie więc o konduktorze rozlewającym herbatę i platzkarcie. Jest bardziej niż luksusowo. Stojące na bocznicy wagony wykończone są w drewnie i złocie. Znajdziemy tu wygodne podwójne łóżko, pięknie wykończoną łazienkę i ciszę, która nigdzie na świecie nie jest tak przenikliwa. Tak samo jak noc, która nigdzie nie jest tak ciemna, jak w puszczy właśnie. Oprócz wagonów na terenie opuszczonej stacji kolejowej znajduje się jeszcze restauracja z wybitnymi potrawami kuchni rosyjskiej, wieża ciśnień dawnej stacji, w której znajdują się apartamenty i ruska bania, w której po całym dniu eksplorowania puszczy można oddać się błogiemu i ciepłemu lenistwu. Samochodem dojedziecie tu w niecałe cztery godziny, ale odpoczniecie tak, jakbyście wylądowali na końcu świata. W porzuconym na torach wagonie, tylko we dwoje. To musi zaprocentować. Między gałęziami Marzenia z dzieciństwa się spełniają. I to w wersji de lux. W Nałęczowie powstał hotel na drzewach, który założyła para architektów – Jakub i Małgorzata Fraszka. 20-metrowe apartamenty hotelu W drzewach ukryte są w konarach drzew. Drewniane, naturalne, z olbrzymimi tarasami robią ogromne wrażenie. W środku znajdziemy wszystko, co niezbędne do odpoczynku w leśnej głuszy. Rano zamiast śniadania w hotelu pod drzwi zostanie dostarczonym nam koszyk ze smakołykami, a popołudniu po drzewnych tarasach rozwieziona zostanie kawa. Można bawić się w chowanego między konarami albo podziwiać widoki, bo apartamenty znajdują się nad malowniczym wąwozem. Minimalistyczne domki na drzewie to idealny pomysł na weekend we dwoje. Cisza, spokój i szum lasu. Hotel, a właściwie leśny hotelik, bo na razie składa się on jedynie z trzech apartamentów, został finalistą nagrody architektonicznej „Bryła roku” 2013. Wyróżnieniu nie ma co się dziwić, bo to jeden ze śmielszych i bardziej nowoczesnych projektów w naszym kraju. Jodła, Grab i Sosna, bo takie imiona noszą hotelowe pokoje, zaskakują smakiem i stylem urządzenia. Każdy apartament jest inny, więc zanim zrobicie rezerwacje, dobrze się rozejrzyjcie. Po drodze też, bo apartamenty w celu zachowania absolutnej ciszy i spokoju, nie są oznakowane. Głowa do góry, weekend wkrótce. Góralu czy ci nie żal.. Oddawać swój dom turystom. Jak widać nie. Na Szymkówce w trzech opuszczonych i wyremontowanych szałasach pasterskich powstały apartamenty, które zachwycają stylem. Niby po góralsku, ale ze smakiem. Niby przaśne, ale jednak eleganckie. No i ten widok. Nie ma w Tatrach piękniejszego. Widać tu wszystko, od Kasprowego Wierchu aż po słowackie Tatry Wysokie. A z drugiej strony Pilsko i Babią Górę – najwyższy szczyt Beskidu Żywieckiego. Atrakcją są tu już więc same widoki, ale oczywiście to nie jedyne przygody, które czekają na nas w Szymkówce. Na miejscu znajduje się również Karczma Widokowa, gdzie możemy spróbować lokalnej kuchni w wersji „nie sama śmietana” i liczne trasy wycieczkowe. Szałasy są oddalone od siebie i znajdują się na pustej polanie, nie ma więc obaw, że wychodząc z domu wpadniemy na pana przebranego za niedźwiedzia. Szymkówka to chyba zresztą ostatnie takie miejsce w polskich Tatrach. Warto więc wyskoczyć tam na weekend, zanim ktoś zwęszy biznes i postawi pod oknami stragany.,Rita Osicka