Linia Ryanair poinformowała, że od lutego pasażerowie korzystający z jej usług będą mogli wybierać miejsce, które zajmą w samolocie. Firma podkreśliła, że takie rozwiązanie ułatwi podróż rodzinom oraz innym grupom – ich członkowie będą mogli mieć pewność, że usiądą obok siebie. Organizacyjna innowacja jest odpowiedzią na uwagi klientów, którzy są niezadowoleni z tego, że zajęcie upragnionego miejsca wiąże się obecnie z koniecznością stania w kolejce do drzwi samolotu. O wprowadzeniu możliwości wyboru miejsca linia Ryanair poinformowała na Twitterze. Zmiana zostanie wprowadzona 1 lutego 2014 roku. Nowa opcja będzie jednak płatna (5 euro), a skorzystają z niej tylko ci pasażerowie, którzy dokonają odprawy najpóźniej do 24 godzin przed wylotem. Pozostałym osobom miejsca będą przydzielane automatycznie. Ryanair zaznaczył, że możliwość wyboru miejsca zostanie wprowadzona na prośbę klientów, którzy w ostatnich tygodniach wielokrotnie zgłaszali zapotrzebowanie na takie rozwiązanie. Ukłon w stronę pasażerów może mieć związek z problemami finansowymi firmy, która przyznała, iż tegoroczny zysk będzie niższy od wcześniejszych przewidywań i wyniesie 500-520 mln euro (wcześniej mówiono o 570 mln). Po podaniu tej informacji cena akcji Ryanaira spadła o 13 procent.,Tomasz Baliszewski