W weekend "hitem" prawicowej sieci stała się rasistowska przeróbka reklamy marki Vistula, w której wystąpili członkowie reprezentacji Polski w piłce nożnej. Ku uciesze wielu Polaków rozpowszechnili ją działacze Młodzieży Wszechpolskiej. Nie trzeba było długo czekać, by ostro przeciwko temu zaprotestowała Vistula. W poniedziałkowe popołudnie stanowcze działania przeciwko skrajnej prawicy zapowiedział też Polski Związek Piłki Nożnej. Jak już informowaliśmy w naTemat, grafika umieszczona przez podkarpacką Młodzież Wszechpolską na Facebooku doczekała się setek polubień i udostępnień. W komentarzach pod nią dominowały bardzo pozytywne komentarze. Zwolennicy nacjonalistycznej organizacji cieszyli się z "wycia lewactwa". Ich radość już na początku dnia popsuła jednak marka Vistula. "Spółka sprzeciwia się tego typu działaniom i podjęła odpowiednie kroki prawne w przedmiotowej sprawie" - napisano w krótkim, ale treściwym oświadczeniu. Na wojnie z rasizmem i szkalowaniem wizerunku reprezentacji Polski do Vistuli dołączył właśnie potężny sojusznik. To Polski Związek Piłki Nożnej. Ludzie Zbigniewa Bońka na próbę wykorzystania sukcesów Polaków na Euro 2016 przez skrajną prawicę reagują równie stanowczo.,Jakub Noch