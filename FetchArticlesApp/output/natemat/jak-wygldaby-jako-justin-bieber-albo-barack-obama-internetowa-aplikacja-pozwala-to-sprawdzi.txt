Aplikacja stworzona przez norweskiego informatyka pozwala "przymierzyć" twarze znanych postaci. Na chwilę możesz stać się np. Chuckiem Norrisem, Rihanną albo Justinem Bieberem. "Codziennie w lustrze widzę swoją twarz. Dlaczego na chwilę nie miałbym ubrać innej?" – z takiego założenia wyszedł Audun Øygard z Norwegii, twórca małej internetowej aplikacji, dzięki której można nałożyć na własną twarz maskę z twarzą znanej osoby. Na liście postaci, w które można na chwilę się wcielić, jest kilkanaście nazwisk, m.in. George Clooney, Kim Kardashian, Audrey Hepburn i Sean Connery, a także Walter White (główny bohater serialu "Breaking Bad"), Mona Lisa i Terminator. Aplikacja jest dopiero w fazie testowej, ale norweski informatyk zapowiada, że będzie ją rozwijał. Co więcej, twierdzi, że podobne narzędzia do podmieniania twarzy będzie można wkrótce spotkać w wielu miejscach. Może nawet, jak pisze autor artykułu na fastcodesign.com, staną się wirtualną alternatywą dla operacji plastycznych, a zamiast prawdziwych zdjęć na portalach społecznościowych będziemy widzieć fotografie poprawione właśnie w tego typu aplikacjach. Aplikację przetestować można TUTAJ.,Michał Gąsior