Legendarna posiadłość, za drzwiami której trwały dzikie imprezy, może stać się własnością każdego. A przynajmniej tego, kto ma na koncie 200 mln dolarów. Na tyle bowiem Hugh Hefner wycenił Playboy Mansion – i odda ją pod warunkiem, że będzie mógł w niej zostać do śmierci. Nie ma wątpliwości, że kwota za prywatną rezydencję jest oszałamiająca. 200 mln dolarów to jedna z najwyższych kwot w historii amerykańskiego rynku nieruchomości. Hugh Hefner, dotychczasowy właściciel, musiał jednak wiedzieć, czego żąda. Playboy Mansion to miejsce absolutnie wyjątkowe. Wybudowana w 1927 roku posiadłość zajmuje ponad 1800 metrów kwadratowych – to 29 pokoi i sztuczna jaskinia. Do Hefnera należała też przestrzeń poza nią, obejmująca choćby basen. To jedna strona medalu, bo miejsce jest kultowe również ze względu na atmosferę w nim panującą. Twórca "Playboya" słynął z organizacji imprez - na które zapraszał sławy Hollywood - i to równie mocno jak ze swojego ekscentryzmu. Lubi przechadzać się w szlafroku, a na jego ramieniu zawsze opiera się piękna blondynka, a właściwie to kilka. Hefner chętnie przez dekady dzielił dom z wieloma "króliczkami", o czym trąbiły media. – Rezydencja Playboya była ośrodkiem twórczości Hefa (tak na Hefnera mówią współpracownicy i przyjaciele – przyp. red.), jego domem i miejscem pracy przez ostatnich 40 lat, i nadal będzie, jeżeli posiadłość zostanie sprzedana – brzmi komunikat Playboy Enterprises. Oficjalnie nie wiadomo, dlaczego posiadłość została wystawiona na sprzedaż. Przypomnijmy jednak, że pismo zrezygnowało z dotychczasowego profilu, którego filarem były zdjęcia nagich kobiet. To może tłumaczyć decyzję. Ponadto nieruchomość zaczęła tracić na wartości, co też nie umknęło Hefnerowi. A że jest jedną z najbardziej rozpoznawalnych, można liczyć na zainteresowanie.,Karolina Błaszkiewicz