W latach 2014-2018 piłkarskie mistrzostwa Europy i eliminacje do mistrzostw świata będzie można oglądać w Polsacie, a nie w Telewizji Polskiej. Taką informację podał dzisiaj portal Weszlo.com, przypominając jednocześnie, że efektem biznesowych zawirowań byłby najprawdopodobniej rozbrat Dariusza Szpakowskiego z meczami polskiej kadry. Etatowym komentatorem Polsatu jest bowiem Mateusz Borek i to właśnie jego głos towarzyszyłby kibicom biało-czerwonych. Portal Weszlo.com poinformował, że Polsat nabył prawa do pokazywania meczów rozgrywanych w ramach Euro 2016 oraz eliminacji do tego turnieju i mistrzostw świata w Rosji (TVP ma jednak prawa do pokazywania samych mistrzostw świata). Stacja Zygmunta Solorza-Żaka miała za nie zapłacić 35 mln euro. Informacja nie została oficjalnie potwierdzona, a przedstawiciele TVP podkreślili w rozmowie z portalem Wirtualnemedia.pl, że przetarg dotyczący praw do pokazywania Euro 2016 nie został jeszcze formalnie zakończony. Na początku tego roku dyrektor TVP Sport Włodzimierz Szaranowicz nie ukrywał jednak, że oczekiwania finansowe agencji reprezentującej UEFA są "horrendalne". Również teraz centrum informacji TVP podkreśla, że "warunkiem zakupienia praw do takich wydarzeń jest racjonalny, z punktu widzenia stacji publicznej, rachunek ekonomiczny". Zakupienie praw przez Polsat oznaczałoby zmianę składu komentatorskiego. Miłośnicy talentu Dariusza Szpakowskiego byliby zapewne niepocieszeni, chyba, że słynny komentator odszedłby do Polsatu, dołączając tam do Mateusza Borka. Polsat pokazywał na wyłączność m.in. Euro 2008.,Tomasz Baliszewski