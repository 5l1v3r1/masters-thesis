Chociaż sezon Bundesligi się jeszcze nie skończył, to Bayern Monachium już ma mistrzostwo Niemiec w kieszeni. Po 27 kolejkach Bawarczycy z 77 punktami zapewnili sobie tytuł, wygrywając we wtorek z Herthą Berlin. Po tym jak Bayern po raz pierwszy w historii Niemiec zdobył potrójną koronę w zeszłym sezonie wydawało się, że mocniejszy już być nie może. Ale drużyna po zmianie trenera na Pepa Guardiolę nie tylko nie stała się słabsza, ale wręcz przeciwnie. Bayern jest mocny, jak nigdy dotąd, co właśnie pokazał w Bundeslidze. Bawarczycy zapewnili sobie tytuł mistrza Niemiec już po 27. kolejkach Bundesligi. W ostatnim, wtorkowym spotkaniu z Herthą Berlin znowu wygrali (3:1) i po meczu cieszyli się z dwudziestego czwartego ligowego tryumfu. Tym samym drużyna ustanowiła historyczny rekord - nikt wcześniej nie zdobył mistrzostwa na siedem kolejek przed końcem sezonu. Bayern w drodze po tytuł kompletnie zdeklasował rywali, w tym popularną w Polsce Borussię Dortmund. "Gwiazda Południa", jak Bayern nazywają fani, ma obecnie 77 punktów w lidze. Borussia znajdująca się na drugim miejscu ma do lidera stratę 25 punktów, zaś trzecie Schalke - 26 punktów. Styl, w jakim Bawarczycy sięgnęli po mistrza, robi wrażenie. Z 27 spotkań nie przegrali żadnego, a zremisowali tylko dwa razy. W tym czasie wbili rywalom 79 bramek, a stracili raptem... 13. Tak spektakularny bilans bramkowy to rzadkość w historii futbolu.,Michał Wąsowski