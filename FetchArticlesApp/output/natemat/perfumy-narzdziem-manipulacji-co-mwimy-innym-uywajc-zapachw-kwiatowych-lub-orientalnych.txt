Aromaty cytrusowe pobudzają lepiej niż podwójne espresso, dlatego w korporacjach rozpyla się je o poranku, żeby zwiększyć wydajność pracowników. Kobiety najchętniej sięgają po perfumy kwiatowe, bo wówczas sprawiają wrażenie... szczuplejszych. Sprawdzamy jakim narzędziem są pachnidła, których używamy, bo wielu z nas nie zdaje sobie sprawy z mocy ich niewerbalnego przekazu. Pobudzenie, orzeźwienie, czystość Wspominałam już o pobudzającym działaniu owoców tropikalnych. Cytrusy w zapachach też działają, podobnie jak te, które zjadamy - orzeźwiająco. Kojarzą nam się z przyjemnym, rześkim ochłodzeniem, więc najchętniej po wody kolońskie czy lekkie kompozycje z cytrusami w rolach głównych sięgamy latem. I osoby, które ich używają wydają nam się czyste, jakby właśnie wyszły spod prysznica. Z zapachami cytrusowymi jest tak, że są one zwykle unisex i można je stosować do woli - bez obawy o ból głowy, ponieważ dość szybko się ulatniają. W dodatku grejpfrut, mandarynka czy limonka mają tę dodatkową zaletę, że zwykle nie kolidują z innymi perfumami. Siła seksownej kobiecości Stary, ale jary sposób, żeby swiat odbierał nas jako szczuplejsze, zgrabniejsze i młodsze - należy używać zapachów kwiatowych. Każda z nas, która z tej znanej "techniki manipulacji" korzysta jest uznawana za 5-10 kilogramów lżejszą i dużo młodszą. Oczywiście kwiaty kwiatom nierówne, więc warto sprawdzić na własnej skórze, jak dany kwiat się będzie "układał" i w ciągu dnia ewoluował. Niepodzielną królową jest od zawsze róża, a drugie, choć przez niektórych perfumiarzy uznawane za pierwsze miejsce, zajmuje jaśmin. Akurat ja najbardziej kocham irysy i kwiat tiare. Grunt to znaleźć coś dla siebie, a w kategorii zapachów kwiatowych - zwłaszcza latem jest z czego wybierać! Moc i pewność siebie Zapachy cytrusowe są dobrą bazą dla każdego. Natomiast jeśli nie chcecie sprawiać wrażenia tylko pachnących świeżością i mydłem czy żelem pod prysznic, ale zależy wam na pokazaniu swojej pozycji, warto zwrócić uwagę na perfumy orientalne. - Wrażenie siły, pewności siebie czy wręcz dominacji wywołują zapachy z oudem (żywicą agarową), tabaką i niektóre inne kompozycje orientalno-drzewne, zwłaszcza te z mocnym akordem ambry. Sprawdzają się podczas ostrych negocjacji, na sali sądowej, ale też podczas rozmów kwalifikacyjnych, gdzie tuszują niepewność, albo brak doświadczenia. Przykładem zapachów będą tu Amouage Interlude Man (ten teoretycznie męski zapach o bardzo dużej projekcji jest chętnie wybierany także przez kobiety - ok. połowa używających), Amber Aoud od Roja Parfums, Light my Fire By Kilian czy Emir marki M. Micallef. - mowi ekspert w dziedzinie perfumiarstwa Michał Missala z perfumerii Quality. Intelekt rangi profesora Podobno nic lepiej nie wpływa na odbiór osoby jako superinteligentnej, jak fakt, że nosi okulary (oczywiście mówię o pierwszym wrażeniu, bo wystarczy, że taka osoba się odezwie i wiemy wszystko...). Czy na pewno? Okazuje się, że są lepsze sposoby niż noszenie "zerówek", żeby zrobić wrażenie na starszych kolegach czy pięknych kobietach. - Wrażenie obcowania z osobą bardzo inteligentną, wyrafinowaną, oczytaną, erudytą wywołują zapachy kadzidlane, zwłaszcza te "czyste" z dominacją olibanum. Doskonałym przykładem będzie Rock Crystal od Oliviera Durbano i Full Incense marki Montale. Pełen profesjonalizm Tutaj przydaje się coś więcej niż dobry garnitur i odpowiednie perfumy, żeby zrobić wrażenie na osobie, której chcemy zaimponować i spodobać się w pracy. Ale jeśli możemy w delikatny sposób zasugerować szefowi, że jesteśmy świetnie przygotowani do prezentacji, warto wykorzystać tę drobną manipulację... - Zapachy aromatyczne (fougère) i kolońskie u mężczyzn oraz stonowane, niesłodkie kwiaty u kobiet wywołują wrażenie kompetencji i profesjonalizmu. Do takich osób mamy zaufanie. Przykładem może być Fougère Royale marki Houbigant dla mężczyzny i Amouage Dia Woman albo Pluriel féminin od Maison Francis Kurkdjian dla kobiety. Słodka uległość Tu pewnie zmartwię kilka koleżanek, które są fankami zapachów słodkich jak ulepek i wojującymi feministkami jednocześnie. Kiedy używamy takich perfum, sygnalizujemy światu: "Zaopiekuj się mną". I nie ma w tym nic złego, pod warunkiem, że mamy swiadomość jak takie słodycze wpływają na męskie serca. - Generalnie na mężczyzn bardzo dobrze działa zapach wanilii, ale także wiele innych nut , takich jak migdały czy brzoskwinia. Kobieta, która tak pachnie, wydaje im się bardziej otwarta, więc jeśli zależy jej na zwróceniu na siebie uwagi i skróceniu dystansu, powinna sięgnąć po Acqua e Zucchero od Pro Fvmvm Roma, Ananda Dolce marki M. Micallef czy Chocolat Bàmbola od Il Profvmo. Dziś robię porządek w szafce z perfumami, a Wy?,Maria Kowalczyk