Maroko ma w sobie jakiś specjalny czar. To już któryś z kolei raz, kiedy piszę tutaj o tamtejszym hotelu.La Gazelle d'Or to jedno z tych naprawdę szczególnych, autentycznych miejsc z historią i zapierającym dech klimatem. Hotel został otwarty w 1961 roku, w Tarudant. Jest własnością prywatną, nie należy do żadnej sieci, ani spółki. Dzięki temu ma w sobie coś uczciwego, kojarzące się z autentyczną gościnnością i naturalnym przepychem, wynikającym z obfitości otaczającej przyrody. Hotel łączy w sobie orientalne, egzotyczne bogactwo, francuski szyk, nowoczesne udogodnienia i wszystko co najlepsze w wiejskich gospodarstwach. Wnętrza są proste, ale bogate, mają w sobie coś romantycznego i jednocześnie dzikiego, afrykańskiego. Ogromna przestrzeń 100 hektarów jest aktywnie wykorzystywana przez właścicieli jako teren rolniczy. Goście mogą odwiedzać pachnący, pomarańczowy sad, jeść warzywa i owoce prosto z krzaków, albo raczyć się świeżym mlekiem od tutejszych krów. Cała farma jest ekologiczna i bio-dynamiczna za co otrzymała odpowiednie certyfikaty. Goście hotelu mają do swojej dyspozycji SPA, pole do krykieta, korty tenisowe i odkryty basen, z którego można podziwiać ośnieżone szczyty gór Atlas. Po więcej szczegółów i soczystych zdjęć należy udać się na stronę hotelu www.gazelledor.com,Maja Święcicka