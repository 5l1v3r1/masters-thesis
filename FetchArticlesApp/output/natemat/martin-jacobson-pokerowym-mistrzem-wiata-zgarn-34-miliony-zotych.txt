Szwed Martin Jacobson wygrał Main Event World Series Of Poker 2014 i został pokerowym mistrzem świata. W nagrodę otrzymał 34 miliony złotych! Main Event WSOP to najważniejszy turniej pokerowy festiwalu World Series Of Poker rozgrywanego co roku w Las Vegas (od końca maja do połowy lipca). ME rozpoczyna się na początku lipca i trwa 10 dni. Pokerzyści rywalizują w tym czasie o wejście do 9-osobowego finału. Po wyłonieniu TOP-9 finał zostaje zawieszony i wznowiony w listopadzie. Finałowa ,,9” to tzw. November Nine. W okresie od zawieszenia finału do listopada jeżdżą po świecie (w tym po krajach z których pochodzą) i promują pokera. W tegorocznym Main Evencie WSOP zagrało 6,683 pokerzystów z całego świata, którzy opłacili wpisowe w wysokości $10,000. Pula nagród wyniosła $62,825,752. Płatne były 693 miejsca. Najniższa nagroda miała wartość $18,406. Na zwycięzcę czekało aż 10 milionów dolarów! Wyniki stołu finałowego oraz nagrody pieniężne znajdziecie na końcu newsa. Finał po raz kolejny rozegrano w Penn& Teller Theater w Las Vegas. Poza Billym Pappasem, wszyscy z nich to zawodowi pokerzyści, co tylko potwierdza, jak ważny jest element umiejętności w tej grze. Największe szanse na zwycięstwo dawano trzem pokerzystom- Jorrytowi van Hoofowi (lider turnieju), Markowi Newhouse'owi oraz Martinowi Jacobsonowi. Warto przypomnieć, że Mark Newhouse już na stałe zapisał się w historii pokera. Po raz drugi z rzędu zagrał na stole finałowym Main Eventu. Wcześniej dokonał tego Dan Harrington. Na 8. miejscu z turniejem pożegnał się Bruno Foster, który był ,,czarnym koniem” wielu kibiców. Jego zwycięstwo byłoby dobre dla pokera z bardzo prostego powodu- Bruno jest Brazylijczykiem, a to prawie 200-milionowy rynek- dobre miejsce na drugi pokerowy boom. Jeśli chodzi o Bruno, to zaprosił on na wczorajszy finał 150 przyjaciół i znajomych. Jak mówił, wydał na ich przyjazd i pobyt w sumie 600 tysięcy dolarów! A biorąc pod uwagę fakt, że za 8. miejsce otrzymał $947,077, po odjęciu kosztów zostanie mu prawie 350 tysięcy dolarów (nie uwzględniając podatku). Sporo sympatii wśród kibiców wzbudzał również Billy Pappas. 5-krotny mistrz USA w piłkarzyki i zdobywca wielu międzynarodowych tytułów i pucharów radził sobie całkiem nieźle. Widać było, że gra sprawiała mu sporo radości, pomimo wielkiej stawki. Jego znakiem rozpoznawczym przy stole był tzw. card protector w kształcie smoka Yoshi, znanego z serii gier Mario. Niestety, po turnieju okazało się, że Yoshi zaginął. Być może poszedł świętować 5. miejsce, które ostatecznie zajął Billy. Finałowa trójka składała się wyłącznie z Europejczyków- Jorryt van Hoof reprezentował Holandię, Martin Jacobson Szwecję, a Felix Stephensen Norwegię. W dniu 2 finału spotkało się trzech najlepszych pokerzystów tegorocznego turnieju. Ich gra mogła się podobać, nawet osobom, które na co dzień nie mają styczności z pokerem. Nie zabrakło odważnych zagrań. Jak powiedział Antonio Esfandiari, który współkomentował turniej dla ESPN, aby wygrać, trzeba podejmować ryzyko. Zgodnie z tą zasadą postępował Jorryt van Hoof, który przez zdecydowaną większość finału był niekwestionowanym liderem i w pewnym momencie posiadał nawet więcej niż połowę żetonów obecnych w grze. I o ile, w Dniu 1 wszystko układało się po jego myśli, w Dniu 2 poszło mu nieco gorzej i musiał zadowolić się 3. miejscem. Walka o tytuł pokerowego mistrza świata była sprawą skandynawską. Heads-up z dużą przewagą zaczynał Martin Jacobson i dowiózł ją do końca. W decydującym rozdaniu jego 10-10 okazało się lepsze od A-5 Felixa. Martin Jacobson ma 27 lat. Mieszka w Londynie. W turniejach live wygrał już ponad 4,8 miliona dolarów (nie licząc nagrody z Main Eventu WSOP). Zaliczył 53 miejsca płatne w turniejach live (z czego 16 na WSOP), w tym na EPT, WPT i Aussie Millions. Jego najlepsze wyniki to dwa 2. miejsca w Main Eventach EPT- w Vilamourze w 2010 roku wygrał $378,706. A w EPT Deauville 2011 wygrał $762,185. Na Aussie Millions 2014 zajął 3 miejsca płatne (4. miejsce w $25,000 Challenge- $250,134; 8. w Main Evencie- $313,468; 60. w turnieju za $1,100- $3,098). Jest pierwszym Szwedem, który zagrał na stole finałowym Main Eventu od 2006 roku (Erik Friberg zajął wtedy 8. miejsce). powiedział Martin w rozmowie z dziennikarzami. W nagrodę, Martin otrzymał mistrzowską pozłacaną bransoletkę wysadzaną diamentami oraz 10 milionów dolarów. Lina Olofsson, szef Szwedzkiego Związku Pokera w rozmowie z dziennikiem ,,Dagens Nyheter" porównał zwycięstwo Martina Jacobsona do 3. miejsca Szwedów na Mundialu w 1994 roku pod względem znaczenia tego sukcesu. Warto na koniec wspomnieć o jednej rzeczy. Wspaniale było oglądać z jakim rozmachem organizatorzy WSOP po raz kolejny przygotowali finał Main Eventu. Rozegrano go w wielkiej sali teatralnej w Las Vegas, z widownią mogącą pomieścić kilkuset kibiców i rodziny zawodników. Cały finał (w sumie dwa dni gry to ponad 16 godzin) transmitowano na żywo w największej telewizji sportowej świata- ESPN. Komentarz zapewniła wspaniała para Lon McEahern i Norman Chad. Wspomagał ich Antonio Esfandiari (3 mistrzowskie bransoletki WSOP; ponad 26 milionów dolarów wygranych w turniejach live). W przerwach między turniejem fachową analizę rozdań zapewnili Daniel Negreanu (w tym roku przyjęty do Pokerowej Galerii Sław; zdobywca 6 mistrzowskich bransoletek WSOP) oraz Phil Hellmuth (zdobywca 13 mistrzowskich bransoletek). Wywiad przeprowadzała Kara Scott. Pokerzystów w drugim dniu finału zapowiedział konferansjer Brruce Buffer (brat bardziej znanego Mike'a Buffer'a), który na co dzień zajmuje się galami MMA. Wyniki Main Eventu WSOP 2014 1. Martin Jacobson (Szwecja)- $10,000,000 2. Felix Stephensen (Norwegia)- $5,145,968 3. Jorryt van Hoof (Holandia)- $3,806,402 4. William Tonking (USA)- $2,848,833 5. Billy Pappas (USA)- $2,143,174 6. Andoni Larrabe (Hiszpania)- $1,622,080 7. Dan Sindelar (USA)- $1,235,862 8. Bruno Politano (Brazylia)- $947,077 9. Mark Newhouse (USA)- $730,725 Znajdziesz mnie na Twitterze. -------------------------------------------------- Zapraszam Was również do poparcia Stowarzyszenia Wolny Poker, w którym walczymy o zmianę ustawy hazardowej. Wejdźcie na WolnyPoker.org i wyraźcie swoje poparcie.,Jakub Suszka