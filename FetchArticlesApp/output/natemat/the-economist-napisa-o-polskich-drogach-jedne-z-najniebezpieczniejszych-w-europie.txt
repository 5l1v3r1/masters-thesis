Polskie drogi zyskują rozgłos za granicą. O niebezpieczeństwach, jakie fundują kierowcom nadwiślańskie szosy, napisał właśnie magazyn "The Economist". – Polska ma jedne z najniebezpieczniejszych dróg w Europie. (…). Tylko w 2011 roku zginęło na nich około 4,2 tysiąca osób. To oznacza, że wskaźnik śmiertelności drogowej wyniósł w Polsce 110 zgonów na milion obywateli, niemal dublując europejską średnią 60 zgonów i wypadając żałośnie przy brytyjskim wskaźniku 32 zgonów – alarmuje "The Economist". W artykule "Zbyt wiele śmierci na drogach", który ukazał się na internetowej stronie "The Economist", zauważono, że czekające na drogach zagrożenia denerwują Polaków, ponieważ narażają ich zdrowie i życie. Rodzą także frustrację, bowiem wysoki wskaźnik śmiertelności zdaje się zaprzeczać postępowi, jakiego Polska doświadczyła w ciągu minionych dwóch dekad na wielu innych polach. Wypadki są również poważnym obciążeniem ekonomicznym. Według "The Economist" roczne koszty ich następstw zamykają się w kwocie 6,5 miliarda dolarów. Dlaczego nad Wisłą dochodzi do tylu śmiertelnych wypadków? Autorzy artykułu zauważyli, że poważnym problemem wciąż pozostają złe nawyki wielu polskich kierowców, którzy często jeżdżą agresywnie i nie przejmują się innymi użytkownikami dróg. Nie są one jednak jedyną przyczyną złego stanu rzeczy. Mimo zachodzących po upadku PRL zmian, infrastruktura drogowa wciąż nie jest bowiem w pełni przystosowana do obsługi coraz intensywniejszego ruchu. Teraz jednak, za sprawą zakrojonych na szeroką skale inwestycji, sytuacja powoli ulega poprawie. W Polsce powstają nowe, bezpieczne drogi i autostrady. Polacy są przy tym coraz zamożniejsi, więc wielu z nich przesiada się do bezpieczniejszych samochodów. Na dodatek rząd Donalda Tuska rozpoczął w tym roku kampanię, która do 2020 roku ma zaowocować znacznym spadkiem liczby śmiertelnych wypadków drogowych. W jej ramach przybędzie fotoradarów, policjanci otrzymają nowy ekwipunek, rozpoczną się także prace remontowe. Lepsza infrastruktura nie rozwiąże jednak wskazanego wcześniej problemu, którym jest brawura i drogowy egoizm. – Aby wyraźnie obniżyć wskaźnik śmiertelności, ludzie muszą myśleć o innych użytkownikach dróg, kiedy siadają za kierownicą. Stare, agresywne i niebezpieczne nawyki muszą zginąć – stwierdzono w artykule "The Economist". Czytaj także: W Polsce na drogach najwięcej ofiar w Europie. Naukowe rady, jak przeżyć najbliższą podróż,Tomasz Baliszewski