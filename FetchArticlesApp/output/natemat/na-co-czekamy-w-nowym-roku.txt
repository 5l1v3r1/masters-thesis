Wraz z końcem roku w mediach standardowo pojawiły się różnego typu podsumowania, rankingi, plebiscyty, szeregujące to, co „najlepsze” i „najgorsze”. My natomiast, patrzymy w przyszłość i publikujemy krótką listę tego, na co w 2015 roku w Katowicach czekamy. Urodziny Miasta We wrześniu 1865 roku wieś Katowice, na mocy dokumentu króla Prus Wilhelma I Hohenzollerna, zyskała prawa miejskie. We wrześniu 2015 roku, za sprawą instytucji kultury Katowice – Miasto Ogrodów, zorganizowane zostaną 150. Urodziny Miasta. Urodzinowa impreza w ostatnich latach przybierała formę festiwalu muzycznego, obejmującego zasięgiem różne katowickie lokalizacje. W 2015 roku z pewnością możemy liczyć na koncertową kumulację. Międzynarodowe Centrum Kongresowe i Strefa Kultury Gmach Centrum Kongresowego domyka tworzoną Strefę Kultury, łącząc tereny nowej siedziby Muzeum Śląskiego i budynek Narodowej Orkiestry Symfonicznej Polskiego Radia ze Spodkiem. Zagospodarowanie dawnych terenów kopalni Katowice już teraz ożywia tę wcześniej zaniedbaną część miasta. Bilety na koncerty w budynku NOSPR rozchodzą się jak świeże bułeczki, a melomanów przyciąga nie tylko repertuar, ale także – ciekawość. Katowiczanie, i nie tylko oni, chcą się przekonać, jak od wewnątrz wygląda dzieło wielokrotnie nagradzanego Tomasza Koniora i doświadczyć wyjątkowej akustyki sali koncertowej. Zapowiadane na 2015 rok otwarcie Międzynarodowego Centrum Kongresowego i udostępnienie zwiedzającym nowej siedziby Muzeum Śląskiego to następne niezwykle ważne etapy zmiany tej części Katowic. Strefa Kultury nie zacznie przecież żyć, jeśli architektonicznych realizacji nie wypełnią ludzie. Prawdziwe jej otwarcie dokona się w chwili, gdy w budynkach zaczną się odbywać niebanalne i angażujące społeczność wydarzenia. Muzyczne wakacje Organizatorzy najbardziej znanych lokalnych festiwali muzycznych przyzwyczaili nas, że nie ma przesady w nazywaniu Katowic miastem muzyki. Nawet nie znając headlinerów tegorocznych edycji Off Festivalu czy Festiwalu Tauron Nowa Muzyka, można w ciemno rezerwować czas (i bilety) na te imprezy. Poza solidną porcją dobrej muzyki letnie festiwale niosą z sobą coś równie ważnego: ożywiają miasto, wypełniają je ludźmi z różnych stron i pokazują, że Katowice są po prostu fajne. Festiwalowych weekendów warto zatem szczególnie wyczekiwać. Miejskie plenery Od pewnego czasu liczba plenerowych inicjatyw kulturalnych w mieście wzrasta. Organizowane w różnych miejscach wydarzenia „oswajają” coraz to nowe lokalizacje i przyciągają do nich ludzi. Czekamy, aby w 2015 roku znów wyjść w miasto – zjeść smakołyk na Przystanku Śniadanie przy pomniku Ziętka, oglądnąć film pod chmurką na Koszutce czy w Parku Kościuszki, przejechać nocą ulicami miasta na rolkach czy zaparkować pod Spodkiem na seans kina samochodowego. Byle do wiosny! Lokalsi Ostatnie, ale chyba największe oczekiwanie: miejmy nadzieję, że w nowym roku ludzi zakochanych w Katowicach będzie jeszcze więcej. A jako rezultat tej, czasem trudnej, miłości pojawią się w mieście kolejne lokalne inicjatywy, przedsięwzięcia, geszefty i geszefciki, produkty, oddolne akcje i następne odczarowane miejsca. Oby tak właśnie się stało! Hanka Kostrzewska Tekst linka,Rajza Po Kato