47-letni samorządowiec z wyższym wykształceniem, mężczyzna albo kobieta, należy do PO albo do PiS, a mandat pełni kolejną kadencję. Oto typowy radny w nowej radzie Warszawy. Wybory do rady wygrała Platforma Obywatelska, która zdobyła 33 mandaty – tak samo jak cztery lata temu. Prawo i Sprawiedliwość ma 24 radnych, Sojusz Lewicy Demokratycznej – Lewica Razem – dwóch, a Warszawska Wspólnota Samorządowa – jednego. Nikt inny nie przekroczył progu wyborczego. Nowi starzy radni. Kandydowało 43 z 60 radnych ustępującej rady. Do nowej weszło 36 z nich: 23 z PO, 11 z PiS, 2 z SLD. To znaczy, że 60 proc. nowej rady dobrze się już poznało. Swój udział znacząco zwiększył PiS – o siedmiu radnych. Najwięcej straciło SLD – ponad 80 proc. dotychczasowego składu, w tym Andrzeja Golimonta, radnego z 20-letmin stażem. Dwóch radnych z PiS – Edmund Świderski i Paweł Terlecki – pełniło mandat w latach 2006-2010 i teraz odzyskało stanowiska po czteroletniej przerwie. Cztery osoby awansowały do rady miasta z rad dzielnic: Cezary Jurkiewicz (PiS) z Wawra, Paweł Lisiecki (PiS) z Pragi Północ, Michał Kondrat (PiS) z Żoliborza i Wojciech Zabłocki (PiS) z Ursynowa. Radnymi miejskimi zostali również dwaj dotychczasowi burmistrzowie – Ursynowa Piotr Guział (WWS) oraz Białołęki Piotr Jaworski (PO). Guział już rozważa rezygnację. 78 proc., czyli 47 obecnych radnych ma doświadczenie samorządowe. Siedmiu radnych to prawnicy (ponad 11 proc.), jeden – Krzysztof Bosak (PiS) – jest jeszcze studentem prawa. Co dziesiąty radny (6) stolicy skończył studia ekonomiczne. W obecnym składzie zasiądzie czterech politologów (Filip Frąckowiak, Michał Grodzki i Jarosław Krajewski z PiS oraz radna PO – Aleksandra Gajewska) i dwóch lekarzy (Marcin Hoffman z PO i Zbigniew Cierpisz z PiS). Wśród radnych znajdzie się też piosenkarka Krystyna Prońko (PO) oraz wybrana na kolejną kadencję aktorka Anna Nehrebecka-Byczewska (PO). Prawie parytet – 45 proc. kobiet. Średnia wieku – 47 lat. Najstarszymi radnymi są: Olga Johann (PiS) i Waldemar Marszałek (SLD). Obydwoje mają 72 lata. Najmłodszym radnym jest 19-letni Krzysztof Bosak (PiS, nie mylić z 32-letnim Krzysztofem Bosakiem, byłym prezesem Młodzieży Wszechpolskiej). Czego chcą dla Warszawy? Spośród 60 radnych 15 odpowiedziało na kwestionariusz MamPrawoWiedziec.pl (11 z PO i 4 z PiS). Priorytet – ustawa reprywatyzacyjna. 14 radnych chce ustawy regulującej zwrot mienia zabranego przez państwo w wyniku tzw. dekretu Bieruta. Najczęściej są zwolennikami nadania miastu prawa do pierwokupu roszczeń oraz możliwości zwrotu działki w innych granicach (odpowiednio 12 i 11 wskazań). Większość jest przeciwna rekompensowaniu roszczeń symboliczną złotówkę (za są tylko Jarosław Krajewski i Paweł Lisiecki z PiS oraz Dorota Zbińkowska z PO). Inną pilniejszą do załatwienia sprawę na poziomie ustawowym jako jedyna wskazała Ewa Malinowska-Grupińska (PO, w poprzedniej kadencji przewodnicząca rady miasta). Jej zdaniem najważniejsze jest uchwalenie przez Sejm przepisów dotyczących ładu przestrzennego. Praga i metro. W czerwcu 2014 r. rada zatwierdziła zmiany w Wieloletnim Planie Inwestycyjnym na lata 2014-2042. Zapytaliśmy kandydatów, które z planowanych inwestycji powinny być realizowane w pierwszej kolejności. Poparcia radnych mogą spodziewać się mieszkańcy Pragi – 11 radnych za priorytet uważa budowę obwodnicy po prawej stronie miasta, czyli odcinka obwodnicy śródmiejskiej od Ronda Wiatraczna do Ronda Żaba (wartość: 980 mln zł). Druga w kolejności jest budowa kolejnych stacji II linii metra (wartość: 6,5 mld zł.) – 10 wskazań. Pięcioro radnych popiera zaś rewitalizację Pragi wraz z budową Centrum Kreatywności Targowa (wartość: 200 mln zł.) Nowe mieszkania – budować czy nie? Koncepcje dotyczące miejskiego budownictwa mieszkaniowego wzbudzały w trakcie kampanii wiele emocji. Pod koniec 2013 r. Warszawa była właścicielem 85 tys. mieszkań i lokali socjalnych. Jednak rocznie w każdej dzielnicy na przyznanie mieszkania czeka kilkaset rodzin. Radni nie są zgodni, co do kierunków polityki mieszkaniowej. Sześciu uważa, że miasto powinno budować mieszkania, również na wynajem. Tyle samo osób jest przeciwko: mówią, że mieszkań jest wystarczy, tylko należy nimi lepiej zarządzać. Bezdomność problemem bezdomnych. Blisko 1350 osób nocuje w schroniskach i noclegowniach dla bezdomnych w Warszawie każdej doby. Pół tysiąca przebywa w pustostanach, na działkach czy na ulicach. Wśród obecnych radnych, którzy wypełnili kwestionariusz ponad 65 proc. (9 z PO, 1 z PiS) uważa, że funkcjonujący system pomocy społecznej wobec osób bezdomnych w Warszawie jest wystarczający, a wyjście z bezdomności powinno zależeć od indywidualnych wysiłków osób bezdomnych. Dwie radne – Anna Nehrebecka-Byczewska (PO) i Alicja Żebrowska (PiS) uważają, że należy wprowadzić niezbędne reformy, bo obecny system pomocy społecznej w Warszawie nie radzi sobie z problemem bezdomności. Dariusz Figura (PiS) jako jedyny nie ma zdecydowanej opinii w tej sprawie. Jarosław Krajewski (PiS) i Ewa Malinowska-Grupińska (PO) nie udzielili odpowiedzi na to pytanie. Czy wzrosną wydatki na kulturę? W liczącym blisko 13 mld zł budżecie Warszawy na 2014 r. wydatki na zadania z zakresu kultury wynoszą 334,7 mln zł (w 2013 r. miasto przeznaczyło na ten cel 332 mln zł, 3 proc. budżetu). Radni mają różne opinie. Sześciu (5 z PO, 1 z PiS) uważa, że w bieżącej kadencji rady środki przeznaczone na kulturę powinny pozostać na tym samym poziomie. Kolejnych sześciu (3 z PO, 3 z PiS) chciałoby je zwiększyć. Najważniejsze metro. Kandydatów podzielił w kampanii stosunek do transportu. Na pytanie, jaki jego rodzaj należy rozwijać w stolicy przede wszystkim, prawie połowa odpowiedziała, że transport publiczny – metro. Czterech radnych chce rozwijać linie tramwajowe. Zbińkowska rozszerzyła odpowiedź do trzech środków transportu: tramwaj, autobus i metro. Malinowska-Grupińska oprócz transportu publicznego wskazała rowerowy. *** W minionej kadencji krytykowano radę za brak niewyrazistości i służalczość wobec ratusza (radni PO nie występują przeciwko decyzjom prezydent Hannie Gronkiewicz-Waltz). Mało aktywny w poprzedniej kadencji PiS, tym razem ma większą reprezentację i podejmie współpracę z mediami, będzie miał możliwość wpływania na miejską debatę. Więcej poglądów warszawskich radnych możesz znaleźć w serwisie MamPrawoWiedziec.pl. Jeśli reprezentujący Cię radny nie odpowiadał jeszcze na nasz kwestionariusz, przekonaj go, aby to zrobił. W najbliższych dniach MamPrawoWiedziec.pl otworzy kwestionariusz online ponownie i skieruje go do 45 warszawskich radnych, aby podzielili się planami na zarządzanie stolicą w nadchodzącej kadencji. W kampanii wyborczej na kwestionariusz doświadczenia i poglądów MamPrawoWiedziec.pl odpowiedzieli radni m.st. Warszawa: Lista radnych miasta Warszawy na kadencję 2014 - 2018 r. Opracowanie: Anna Konczewska, Magdalena Wnuk, MamPrawoWiedziec.pl,MamPrawo Wiedziec.pl