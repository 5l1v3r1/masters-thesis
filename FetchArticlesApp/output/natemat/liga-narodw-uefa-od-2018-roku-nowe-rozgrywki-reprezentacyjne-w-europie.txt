W 2018 roku zadebiutuje piłkarska Liga Narodów UEFA, czyli nowe rozgrywki europejskich reprezentacji narodowych. Dzięki Lidze Narodów reprezentacje będą częściej rywalizować o punkty, co ma generować większe zainteresowanie ze strony kibiców i sponsorów. Obok Ligi Narodów rozgrywane będą tradycyjne eliminacje do mistrzostw świata i Europy. Projekt Ligi Narodów został przyjęty podczas zorganizowanego w Kazachstanie kongresu UEFA, o czym poinformowano na oficjalnej stronie organizacji. Pierwsza edycja Ligi Narodów rozpocznie się po zakończeniu mistrzostw świata w Rosji, które zostaną rozegrane w czerwcu i lipcu 2018 roku. W Lidze Narodów rywalizować będą 54 reprezentacje, które zostaną podzielone na cztery ligi: A, B, C i D (same ligi będą podzielone na grupy). Najlepsze zespoły z lig B, C i D awansują do wyższej ligi. Cztery najlepsze zespoły z ligi A zagrają natomiast w turnieju Final Four, którego zwycięzca ma otrzymać pokaźną nagrodę finansową. Najsłabsze drużyny z lig A, B i C spadną zaś do niższej klasy rozgrywkowej. W marcu 2020 roku zwycięzcy poszczególnych grup ligowych będą walczyć między sobą o cztery miejsca w turnieju Euro 2020. Liga Narodów ma ograniczyć liczbę spotkań towarzyskich, które zwykle nie cieszą się tak dużym zainteresowaniem, jak mecze o punkty, oraz zwiększyć częstotliwość rozgrywania spotkań między najlepszymi reprezentacjami Starego Kontynentu. Szczegółowe informacje na temat nowych rozgrywek przedstawiono na stronie PZPN.,Tomasz Baliszewski