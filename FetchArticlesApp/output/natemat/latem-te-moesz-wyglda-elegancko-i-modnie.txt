Teoretycznie lato to pora roku, w której trudno rozsiewać ziarno pesymizmu. Słońce, kobiety w skąpych ubraniach i my, mężczyźni przemierzający miejskie ulice w drodze do pracy. Ledwo wynurzymy się z naszego mieszkania a żar, który leje się z nieba nagrzewa nasze ubrania do temperatury, która w kilka chwil zamienia nasze ciało w lep na muchy. Czekamy na tę porę roku znudzeni błotem i mrozem z niecierpliwością, a gdy już się doczekamy, jeden upalny dzień w tramwaju sprawia, że mamy już jej dosyć. Jak wiemy marynarka i koszula jest współczesną zbroją mężczyzny. Odpowiednio skomponowany zestaw przyciąga wzrok kobiet i budzi respekt wśród kontrahentów. Nawet w upalne dni warto wyglądać dobrze! Czy zatem trzymając się ściśle zasad męskiej elegancji z góry jesteśmy skazani na zmaganie się z niedogodnościami naszej ludzkiej natury - mamy męczyć się z nadmiernym poceniem? Otóż i latem nie stoimy na straconej pozycji! Odpowiednia zbroja wcale nie musi być ciężarem. O tej porze roku warto postawić na jasne kolory ubrań, które skutecznie chronią nasze ciało przed nagrzaniem, a materiał z jakiego wykonana jest koszula i marynarka zapewnią odpowiednią cyrkulację powietrza. Na swoim przykładzie, kierując się kilkoma prostymi zasadami, postanowiłem skomponować letni zestaw, który nie będzie kojarzył się z letnim koszmarem. Marynarka wykonana z lnu, nieposiadająca na plecach podszewki zapewnia odpowiedni przepływ powietrza, dzięki temu nie zmagam się z nadmiernym poceniem. Koszula jest wykonana z jasnego, gruboziarnistego materiału, ten podobnie jak len też jest lekki i przewiewny. Całość jest dopełniona białymi spodniami i czarnymi loafersami. Buty, które świetnie wyglądają w letnich stylizacjach. Więcej podobnych treści i zdjęć znajdziecie na blog o modzie męskiej For Gentleman, którego jestem autorem. A oto cały zestaw. Mam nadzieję, że okaże się świetną inspiracją.,Albert Borowiecki