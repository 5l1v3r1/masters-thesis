To ważne wydarzenie w historii polskiego speedwaya. 17-letnia Klaudia Szmaj zdała licencję i podpisała kontrakt z profesjonalnym klubem żużlowym. Nastolatka dołączyła do ekipy Stelmetu Falubaz Zielona Góra. Pierwsza Polka, która może brać udział w zawodach żużlowych, wymaganą licencję "Ż" zdała 11 lipca w Opolu. Kilka dni później podpisała kontrakt. – To, że zdałam licencję, nie oznacza jeszcze, że jestem gotowa do udziału w zawodach. Przede mną jeszcze dużo ciężkiej pracy. Teraz jest czas, aby się rozwijać i trenować – mówiła na konferencji prasowej po podpisaniu dwuletniego kontraktu z klubem z Zielonej Górą. Klaudia Szmaj mieszka w podwrocławskiej Żórawinie i jest kuzynką Macieja Janowskiego, zawodnika Unii Tarnów. Od reprezentanta Polski i mistrza świata juniorów otrzymała motocykl i kevlar. On zaszczepił w niej miłość do żużla. Pierwsze kroki stawiała na minitorze w Bąkowie, a treningi rozpoczęła dopiero w ubiegłym roku. Klaudia Szmaj nie jest pierwszą Polką uprawiającą żużel. Za prekursorkę w naszym kraju można uznawać opolankę Sylwia Pszon, która próbowała swoich sił w latach 90-tych. Młoda zawodniczka jest jednak jedyną przedstawicielką płci pięknej z licencją żużlową. - Licencja jest spełnieniem moich marzeń - dodaje Klaudia. - Mam pewne plany, lecz nie chciałabym wybiegać za daleko. Sprawy same się ułożą. Na razie cieszę się z pierwszego sukcesu – podkreśla.,Dariusz Brzezicki