Czerwiec to miesiąc po cześci jeszcze wiosenny, po części już letni. Za chwilę bedziemy puszczać wianki i cieszyć się najdłuższym dniem w roku. Z początkiem czerwca można rozpocząć zbiory truskawek, poziomek, jagody kamczackiej, oraz wczesnych odmian czereśni. Bieżący miesiąc to okres intensywnych prac pielęgnacyjnych w warzywniku. Regularnie rośliny odchwaszczamy, nawozimy, nawadniamy i doglądamy czy nie występują choroby. Palikujemy pomidory i usuwamy im regularnie boczne pędy wyrastające w kątach liści. Na początku miesiąca siejemy ogórki, dynie i patisony, a także kalarepę oraz buraki na późny jesienny zbiór. Dosiewamy również fasolę szparagową na późniejsze zbiory. W części ozdobnej ogrodu, usuwamy, przekwitłe kwiatostany różaneczników, azali i irysów. Wykopujemy cebulki tulipanów. Cieszymy się pięknością i zapachem peonii. Cieszmy się zielenią, która wprost właśnie teraz „ bije „ po oczach i pogoda, piękną, ciepłą, ale nie upalną. Obserwujmy owady, tańczące nad kwitnącymi kwiatami, zbierające nektar. Relaksujmy się świeżym powietrzem, kumkaniem żab, świergotem ptaków. W czerwcu wszystko rośnie "w oczach". Z dnia na dzień zmienia się nasz ogród. Równie szybko rośnie trawa, którą należałoby kosić przynajmniej raz w tygodniu, ja ograniczam się do koszenia, co 10 dni. Skoszoną trawę po części rozsypuję na grządki, jako ściółkę, resztę po wyschnięciu dodaje do kompostu. Zapomniałam wspomnieć o chwastach, które rosną z szybkością światła i nie nadąży się ich rwać, pielić, usuwać. Ale to już każdy działkowiec i ogrodnik wie.Czyż nie? Chciałam na chwilę jeszcze wrócić do tematu zwalczania szkodników metodami naturalnymi. Otóż rośliny same w sobie mają zdolność odstraszania szkodników, oczywiście nie wszystkie. Nasturcja ogranicza szkodliwość mszyc, powinna być wszechobecna w naszych ogrodach, podobnie jak nagietka lekarska, która zwalcza wiele chorób. Bazylia ogranicza występowanie mączniaka i dobrze oddziałuje na pomidory. Cząber zaś wpływa korzystnie na wzrost fasoli, a szałwia lekarska, mięta i tymianek odstraszają bielinki. Kolendra posadzona obok drzew owocowych odstrasza ich szkodniki, a aksamitki przeganiają z ziemi nicienie.,Beata Wielgosz