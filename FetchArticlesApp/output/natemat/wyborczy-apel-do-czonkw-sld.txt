Drodzy Członkowie i Sympatycy SLD! Już jutro wybory szefa SLD. Kandyduję, bo nasza partia potrzebuje matki. Ojców już miała. W 2001 roku osiągnęli niewyobrażalny sukces, ale potem było tylko gorzej. Jako szefowa zmienię ten trend i zapewnię Sojuszowi dobrą przyszłość. Jestem przygotowana do podejmowania najtrudniejszych wyzwań. Mam wiedzę, doświadczenie, umiejetność skutecznego zarządzania, entuzjazm, zapał i przekonanie, że wspólnie damy radę PiSowi, obronimy demokrację, wrócimy do Sejmu. Wiem, że Wy, członkowie i sympatycy Sojuszu, ludzie lewicowi i ideowi, właśnie tego oczekujecie od partii, z którą się identyfikujecie i z której znowu chcecie być dumni. Będziemy kontynuować wszystko, co jest w naszej partii dobre, a zmienimy to, co szwankuje. Przywrócimy demokrację wewnątrzpartyjną, aby członkowie SLD mieli znaczący wpływ na jego program i funkcjonowanie. Ten postulat zawarłam w haśle: "Cała władza w ręce Rad....miejskich, powiatowych, wojewódzkich i Rady krajowej SLD". Nasza partia będzie bliżej ludzi i ich spraw. Dobrze wiecie, że tylko pod moim przewodem złączym się z narodem, bo jestem z krwi i kości lewicowa. SLD to jedyna partia w Polsce, która łączy postulaty poprawy warunków życia, socjalnego i zdrowotnego bezpieczeństwa obywateli z ideą świeckiego państwa oraz rzeczywistego równouprawnienia kobiet, osób niepełnosprawnych, wyznań innych niż katolickie, ateistów, agnostyków, społeczności LGBTI, mniejszości narodowych i etnicznych. Jestem patriotką SLD i potrafię przekonać do nas nowych wyborców oraz odzyskać elektorat utracony w wyniku bezsensownych umizgów do centrum, prawicy i Kościoła. Zawsze i wszędzie będę promować członków Sojuszu i nie dopuszczę, aby jakiekolwiek koalicje odbywały się naszym kosztem. Gwarantuję, że nigdy więcej nie będziemy wystawiać w wyborach produktów ogórkopodobnych. Mamy w naszych szeregach wspaniałych ludzi. Będziemy ich doceniać i honorować. Wspólnie zmienimy oblicze partii, naszej partii!!! Proszę o Wasze głosy w jutrzejszych wyborach ,Joanna Senyszyn