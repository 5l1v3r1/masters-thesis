Nie cichnie sprawa dziesięciu nauczycielek z Zabrza, wezwanych przed oblicze komisji dyscyplinarnej przy wojewodzie za ubranie się na czarno w dniu Czarnego Protestu (3 października 2016 r.). Jedna z nich właśnie została uniewinniona od absurdalnego zarzutu, opinia publiczna czeka na decyzję w sprawie pozostałych dziewięciu nauczycielek. Tymczasem internauci odnaleźli na Facebooku mężczyznę, który doniósł na kobiety - teraz zasypują go negatywnymi, czasami niecenzuralnymi, komentarzami. Donosicielem okazał się być były nauczyciel z tej samej szkoły, co kobiety wezwane przez kuratorium. Jego tożsamość ujawniły same oskarżone nauczycielki. Mężczyzna, który chciał ukarania kobiet za to, że sprzeciwiają się totalnemu zakazowi przerywania ciąży, sam jest zawieszony w obowiązkach nauczyciela. Wśród licznych oskarżeń wobec niego znalazło się m.in. obrażanie uczniów.Teraz profil nauczyciela na Facebooku przeżywa oblężenie. Na jego walla wchodzą internauci, którzy w ostrych i bardzo ostrych słowach wyrażają dezaprobatę wobec jego postępowania. Profil pedagoga to mieszanka wpisów o broni palnej, agenturalnej przeszłości Lecha Wałęsy, linków do prawicowych mediów, zdjęć roznegliżowanych kobiet i antysemickich wpisów.,Anna Dryjańska