Prawo i Sprawiedliwość szuka prawnych możliwości wsparcia Wyższej Szkoły Kultury Społecznej i Medialnej, prowadzonej przez fundację o. Tadeusza Rydzyka. Na razie inne przedsięwzięcie redemptorysty dostanie państwowe pieniądze. Chodzi o słynne odwierty geotermalne w Toruniu. Kiedy Prawo i Sprawiedliwość ostatnim razem sprawowało rządy, jednym z ich symboli stały się odwierty geotermalne w Toruniu. W ostatnich dniach rządów PiS przyznano na ten cel dodatkowe środki z Narodowego Funduszu Ochrony Środowiska i Gospodarki Wodnej, ale po zmianie władzy dofinansowanie zostało zablokowane. Teraz Fundacja Lux Veritatis o. Tadeusza Rydzyka i Fundusz negocjują porozumienie – informuje Radio ZET. Może chodzić o kilkadziesiąt milionów: 27 milionów wstrzymanej dotacji plus odsetki za niemal osiem lat. Wydaje się, że porozumienie jest kwestią czasu, bo Funduszem kieruje dzisiaj ten sam człowiek, co osiem lat temu, czyli Kazimierz Kujda. Ten sam jest także minister środowiska. Jan Szyszko często mówi o toruńskich odwiertach, chwalił się nimi nawet na szczycie ONZ w Paryżu. Wcześniej głośno było o innych milionach dla fundacji duchownego z Torunia. Poprawka, dzięki której toruńska Wyższa Szkoła Kultury Społecznej i Medialnej o. Tadeusza Rydzyka miała zostać dofinansowana kwotą 20 mln złotych, po raz pierwszy pojawiła się w poprzedni czwartek, w trakcie prac sejmowej Komisji Finansów Publicznych. PiS tuż przed posiedzeniem Sejmu wycofało się jednak z tego pomysłu. Teraz jednak politycy partii rządzącej zaczynają zmieniać narrację - Jacek Sasin z PiS już zapowiedział, że szkoła toruńskiego redemporysty dostanie finansowe wsparcie.,Kamil Sikora