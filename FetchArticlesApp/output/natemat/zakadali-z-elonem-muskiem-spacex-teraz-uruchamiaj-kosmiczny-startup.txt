Zaczyna się od 3 prostych pytań, które mogą pobudzić wyobraźnię kosmicznych przedsiębiorców, naukowców i twórców wszelkiej maści: "Co, gdyby dedykowany start rakiety kosztował 2 miliony dolarów? Gdybyś sam mógł zdecydować, na jaką orbitę ją wysłać? I nie trwałoby to 3 lat?". Vector Space Systems to kolejna firma, która wchodzi w sektor komercyjnych lotów w kosmos i w ciągu kilku lat chce doprowadzić do zagęszczenia startów w skali roku do kilkuset (teraz to zaledwie kilkadziesiąt). Jim Cantrell i John Garvey to przedsiębiorcy, którzy wraz ze sławnym Elonem Muskiem zainwestowali w i pomogli rozkręcić SpaceX. W kwietniu ogłosili, że uruchamiają własną firmę, której celem będzie pobudzenie rynku komercyjnych startów w kosmos. Nie chodzi jednak o bardzo medialne od lat turystyczne loty, a raczej możliwość wynoszenia ładunków na orbitę (od 5 do 50 kg). Choć 2 miliony dolarów, które trzeba w takie przedsięwzięcie zainwestować, może wydawać się sporą sumą, to przy koszcie użycia pełnowymiarowej rakiety typu Falcon 9 trzeba liczyć się z wydaniem co najmniej 60 milionów. Jak wyjaśniał w rozmowie z TechCrunch jeden z założycieli firmy, ich wejście na rynek w konsekwencji wymusi wzrost konkurencji. - Wnosimy do tego segmentu zasady prawdziwej ekonomii - podkreślał. Mówiąc krotko - Vector Space Systems ma tym stać się dla firm poszukujących możliwości wyniesienia własnego satelity na orbitę, czym nisko kosztowe linie lotnicze stały się dla milionów pasażerów na całym świecie. Jak możemy dowiedzieć się z oficjalnej strony projektu, rezerwacje na loty w 2018 r. będzie można zacząć składać w drugim kwartale 2016.,Daniel Kotliński