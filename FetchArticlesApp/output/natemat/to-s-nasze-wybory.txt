Wybory samorządowe są nasze – obywateli. To my powinniśmy świadomie wybrać, komu na 4 lata powierzyć zarządzanie naszą najbliższą okolicą. MamPrawoWiedziec.pl po raz siódmy przepyta kandydatów – tym razem blisko 6 tysięcy kandydatów do samorządu Warszawy – o ich poglądy i plany na najbliższą kadencję. Funkcjonalna wyszukiwarka. MamPrawoWiedziec.pl jest najpewniej jedyną funkcjonalną wyszukiwarką kandydatów dla warszawiaka. Wystarczy, że mieszkaniec stolicy wybierze na stronie głównej swoją dzielnicę. Dzięki temu ma przegląd kandydatów ze wszystkich szczebli samorządu: od rady dzielnicy, przez kandydatów do rady miejskiej, kandydatów na urząd prezydenta, po sejmik wojewódzki. Ponadto, można wpisać nazwisko konkretnej osoby, by zobaczyć, kim ona jest. Każdy kandydat ma założony podstawowy profil z danymi przekazanymi przez Państwową Komisję Wyborczą. Obecnie namawiamy kandydatów, by wypełnili kwestionariusz poglądów. Kwestionariusz doświadczenia i poglądów adresowany jest do wszystkich kandydatów w wyborach samorządowych w Warszawie niezależnie od komitetu i miejsca na liście. Wysyłany jest do kandydatów, do których MamPrawoWiedziec.pl pozyska adresy e-mail. W kwestionariuszu, współtworzonym przez ekspertów z warszawskich organizacji pozarządowych, pytamy o motywy kandydowania, ocenę ustępujących władz, plany dotyczącej swojej działalności w samorządzie oraz wizję rozwoju Warszawy. Zadajemy też pytania o konkretne rozwiązania – m.in. w sprawie ciszy nocnej, utrzymania bądź rozwiązania straży miejskiej, polityki lokalowej, kulturalnej i wobec różnych grup społecznych. Warszawiaku! To są Twoje wybory. Namawiaj kandydatów na wypełnienie kwestionariusza MamPrawoWiedziec.pl. Im więcej razem zgromadzimy poglądów, tym łatwiej będzie ci podjąć świadomą decyzję wyborczą. Pierwsze odpowiedzi kandydatów można już zobaczyć w serwisie. Nie wiesz, kiedy i jak głosować? MamPrawoWiedziec.pl przygotowało filmik edukacyjny dotyczący wyborów samorządowych w Warszawie. Udostępnij go swoim znajomym, zamieść na swoich stronach: • wersja z lektorem • wersja z napisami ** Projekt, już po raz siódmy realizowany od 2007 r. przez Stowarzyszenie 61 nie wspiera żadnego komitetu. Każdy kandydat, niezależnie od ugrupowania i miejsca na liście, otrzymuje taką samą przestrzeń na przedstawienie poglądów i doświadczenia potencjalnym wyborcom. Ani kandydat, ani wyborca nie ponoszą żadnych kosztów – a MamPrawoWiedziec.pl nie otrzymuje żadnych korzyści materialnych.,MamPrawo Wiedziec.pl