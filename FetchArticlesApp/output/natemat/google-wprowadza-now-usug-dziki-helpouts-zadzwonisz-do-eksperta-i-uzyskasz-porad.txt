Masz kłopot z przyrządzeniem tortu czekoladowego, zrobieniem efektownego makijażu czy ustaleniem planu treningowego? Dzięki nowej usłudze firmy Google możesz uzyskać pomoc specjalisty, nie wychodząc z domu. Google Helpouts oferuje internautom możliwość przeprowadzenia rozmowy wideo z wybranym ekspertem, który odpowie na zadane przez użytkownika pytania. Niestety usługa jest płatna. Usługa Google Helpouts opiera się na prostym pomyśle. W specjalnym serwisie internetowym umieszczono listę specjalistów, którą podzielono na kilka kategorii. Można na niej znaleźć ekspertów od gotowania, prac ogrodowych, fitnessu, edukacji i doradztwa zawodowego, mody, komputerów sztuki oraz zdrowia. Po wybraniu interesującej nas osoby łączymy się z nią poprzez komunikator Google Hangouts, by przedstawić swój problem i uzyskać poradę. Rozmowy są przeważnie płatne, choć zdarzają się także specjaliści oferujący swoje usługi za darmo. Za pogawędkę z ekspertem możemy zapłacić z góry, uiszczamy wtedy określoną na początku kwotę (to dobra opcja dla tych, którzy zamierzają długo rozmawiać). Możemy także dokonać płatności po jej zakończeniu, wówczas płacimy za długość rozmowy, według podanej wcześniej stawki za minutę połączenia. Płatności realizowane są przez system Google Wallet. Usługa Google Helpouts dopiero zadebiutowała, ale już oferuje swoim użytkownikom całkiem obfitą ofertę specjalistów. Są wśród nich nauczyciele gry na rozmaitych instrumentach, rysownicy, fotografowie, kucharze, informatycy, nauczyciele języków, osoby prowadzące doradztwo filozoficzne, pisarze, matematycy, kosmetyczki (oferujące np. pomoc kobietom przechodzącym terapię onkologiczną), styliści, trenerzy, dekoratorzy wnętrz, a nawet specjaliści od interpretowania zachowań zwierząt domowych. Doradcą może zostać każda firma lub osoba fizyczna, która przejdzie pomyślnie proces weryfikacji. Serwis prowadzony jest w języku angielskim, więc można założyć, że specjaliści współpracujący z Google powinni znać angielski przynajmniej w stopniu komunikatywnym. Po zakończeniu rozmowy z ekspertem internauta może wystawić mu ocenę, która będzie widoczna dla pozostałych użytkowników.,Tomasz Baliszewski