Jak twierdzą brytyjscy badacze, psy mogą być skuteczną pomocą dla osób cierpiących na cukrzycę typu 1 (wymagającą regularnego przyjmowania insuliny). Dzięki ich bardzo wyczulonemu węchowi, mogą dać znać, gdy poziom cukru we krwi spadnie na tyle, by u chorego rozpoczął się epizod hipoglikemii. Ludzie z cukrzycą typu 1, powodowaną niezdolnością organizmu do produkcji insuliny, są zmuszeni do wielokrotnego sprawdzania poziomu cukru we krwi, by wiedzieć, czy ów nie przekracza, bądź nie spada poniżej, dozwolonego poziomu. Epizody hipoglikemii mogą pojawić się nagle, bez wcześniejszych objawów, powodując drgawki, dezorientację, poczucie zagubienia, a także utratę przytomności (Pełnoobjawowa cukrzyca typu 1, jeśli nie jest leczona za pomocą iniekcji insuliny, jest chorobą śmiertelną). Na podstawie raportów sporządzanych w trakcie badań z udziałem psów, badacze z Uniwersytetu w Cambridge sprawdzają, na ile zmiany w wydychanym powietrzu przez chorych mogą być faktycznie wykrywane przez czworonogi. Pies jednej z pielęgniarek wydziału pediatrii specjalistycznej, Magic, został tak wytresowany przez swoją właścicielkę, że zdołał bezbłędnie ostrzec ją kilka tysięcy razy przed krytycznym spadkiem cukru we krwi – także wtedy, gdy kobieta spała. – Kiedy zbliża się epizod hipoglikemii, Magic skacze i stara się zarzucić mi na ramiona swoje łapy – tłumaczy pielęgniarka.Na potrzeby badania, przeprowadzono testy z udziałem 8 kobiet w wieku od 41 do 51 lat, które leczą cukrzycę od co najmniej 16 lat. W warunkach laboratoryjnych naukowcy stopniowo obniżali poziom cukru we krwi badanych, a następnie, przy użyciu spektrometrii, badali zmiany chemiczne w wydychanym powietrzu. Okazało się, że na w czasie hipoglikemii poziom izoprenu wyraźnie się zwiększał, czasami dwukrotnie. Naukowcy twierdzą, że psy, w przeciwieństwie do ludzi, są w stanie wyczuć ten związek chemiczny bez większych problemów. Nie tylko więc można tresować czworonogi, ale także skonstruować znacznie dokładniejsze i łatwiejsze w użyciu testery. Źródło: UPI,Daniel Kotliński