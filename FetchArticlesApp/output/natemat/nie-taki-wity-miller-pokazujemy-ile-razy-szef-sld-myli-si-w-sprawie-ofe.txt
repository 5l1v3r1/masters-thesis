Leszek Miller znów zabrał głos w sprawie OFE. Głos brzmi podobnie jak do tej pory. Lider SLD powiedział o funduszach emerytalnych (w Radiu Zet): - OFE to oszustwo na masową skalę. Tym razem przynajmniej Leszek Miller wyraził tylko opinię, gdy bowiem wcześniej mówiąc o OFE zajmował się faktami, okazywało się, że były to niby-fakty. Miller bowiem bardzo często naginał prawdę. Oto dowody przygotowane przez Konfederację Lewiatan. Oto wypowiedzi Leszka Millera w Sejmie o OFE oraz fakty. Leszek Miller: OFE bezpowrotnie straciły 30 mld zł na giełdzie FAKT: To demagogia, nie można tak nominalnie patrzeć na OFE, które inwestują długoterminowo z założenia. To wybiórcze dane z 2008 i 2011 roku. Dlaczego nie podkreślić na przykład, że w samym 2012 roku zarobiły z kolei aż 36 mld zł? Leszek Miller: OFE po 13 latach oferują 80 zł emerytury. FAKT: Znowu demagogia. To dane tylko dla kobiet, które w 1999 r mając między 46 a 51 lat, z niskimi zarobkami, z przerwami w zatrudnieniu w tym czasie wybrały OFE (a nie powinny tego zrobić, ten wybór wtedy nie był dla nich korzystny w ich konkretnej sytuacji). Gdyby to były kobiety pracujące bez przerwy, zarabiające średnią krajową, to ich część emerytury wypłacana z OFE byłaby na poziomie 150-200 zł. I dlaczego nie mówi się o tym, że to tylko część ich emerytury, składowa? Leszek Miller: PTE zarobiły 17 mld zł i przeznaczyły je na pensje. FAKT: OFE zarobiły dla członków (od maja 99 do listopada 13) ponad 100 mld po odjęciu wszystkich opłat. Tymczasem ich własny zysk wyniósł 5,3 mld zł, a nie 17 mld zł. Reszta to koszty działania OFE, czyli na przykład opłaty obowiązkowo przekazywane do ZUS i KNF oraz koszty bezpieczeństwa systemy, czyli fundusz gwarancyjny. Pensje zarządów są jawne i regularnie publikowane przez dziennik Rzeczpospolita. Leszek Miller: prezesi PTE powinni składać oświadczenia majątkowe. FAKT: Prezesi i członkowie zarządów składają oświadczenia od 2004 r, które są weryfikowane przez KNF.,Franciszek Orliński