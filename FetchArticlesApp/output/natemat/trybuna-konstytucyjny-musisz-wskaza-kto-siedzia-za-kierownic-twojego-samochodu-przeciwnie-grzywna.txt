Grzywna, jaką musi zapłacić właściciel pojazdu w przypadku, gdy nie wskaże stróżom prawa, kto kierował jego autem w chwili, gdy dopuszczono się wykroczenia drogowego, jest zgodna z konstytucją – orzekł Trybunał Konstytucyjny przekreślając nadzieję wielu osób, które liczyły, że w ten sposób wymigają się od wysokich kosztów mandatów. O tym, że Polacy nie lubią fotoradarów, nie trzeba nikogo przekonywać. Nie dziwi więc, że od dawna szukają kruczków prawnych, które pozwoliłyby zminimalizować “szkody”, jakie wyrządzają im zdjęcia robione przez GITD. Jednym ze sposobów na zapłacenie niższego mandatu i uniknięcie punktów karnych była odmowa przyznania się do winy i utrzymywanie, że samochodem kierował ktoś inny. Kto? Nie wiadomo – taka odpowiedź jeszcze jakiś czas temu pozwalała zrzucić z siebie winę i obniżyć straty dla swojego portfela. Wedle NIK taką "taktykę" przyjmować może 40 proc. piratów drogowych. Dlatego też GITD poszła po rozum do głowy i zaczęła karać grzywną właścicieli aut odmawiających podania personaliów kierowcy, który miał siedzieć za kółkiem podczas wypadku. Praktyka ta jest oparta na zapisie Kodeksu wykroczeń, zgodnie z którym karze grzywny podlega osoba, która „wbrew obowiązkowi nie wskaże na żądanie uprawnionego organu, komu powierzyła pojazd do kierowania lub używania w oznaczonym czasie”. Jak podaje TVP Info, Sąd Rejonowy Lublin-Zachód zapytał jednak TK, czy zmuszanie obywateli za pomocą grzywny do donoszenia nie jest łamaniem naszych konstytucyjnych wolności. – Bez wątpienia ten przepis przyczynił się do poprawy bezpieczeństwa na naszych drogach, nie jest on nadmiernie restrykcyjny, przewiduje zagrożenie wyłącznie karą grzywny – powiedział jednak w środę cytowany przez portal Interia.pl prezes Trybunału Konstytucyjnego Andrzej Rzepliński uzasadniając wyrok. Wbrew nadziejom licznych kierowców Trybunał uznał, że sporna grzywna jest zgodna z polską konstytucją.,Michał Fal