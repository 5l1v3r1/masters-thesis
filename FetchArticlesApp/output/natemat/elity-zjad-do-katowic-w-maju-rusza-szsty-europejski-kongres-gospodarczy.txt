Dokąd powinna zmierzać Europa? Czołowi politycy, ludzie nauki i biznesu spróbują odpowiedzieć na to pytanie podczas szóstego Europejskiego Kongresu Gospodarczego, który 7 - 9 maja odbędzie się w Katowicach. To najważniejsza impreza biznesowa w środkowej Europie. Najważniejsze tematy tegorocznej edycji to m.in.: bezpieczeństwo energetyczne, unijne finanse i rynek pracy oraz współpraca transatlantycka. Podczas szóstej edycji EEC odbędzie się 100 sesji dyskusyjnych, w których wystąpi ponad 700 panelistów. Trzydniowa impreza przyciągnie do stolicy Górnego Śląska 6 tys. uczestników z całego świata, a relacjonować ją będzie pół tysiąca dziennikarzy z polskich i zagranicznych redakcji. Europejski Kongres Gospodarczy jest postrzegany jako forum jednej z najważniejszych dyskusji o przyszłości Europy. – Jesteśmy klasyfikowani w tej samej grupie co Światowe Forum Ekonomiczne w szwajcarskim Davos – powiedział Jerzy Buzek, poseł Parlamentu Europejskiego i szef rady patronackiej EEC. Przez pierwsze 12 godzin od uruchomienia rejestracji udział w kongresie zadeklarowało 1,5 tysiąca gości z całego świata. Na liście obecności są już m.in. Elżbieta Bieńkowska i Janusz Piechociński, minister skarbu Włodzimierz Karpiński, Lena Bobińska – Kolarska, ministrowie finansów Mateusz Szczurek oraz administracji i cyfryzacji – Rafał Trzaskowski, prezydent Lech Wałęsa, Jan Kulczyk, dyrektor Międzynarodowej Organizacji ds. Migracji William Lacy Swing, ambasador USA i Ian Brzezinski z Amerykańsko-Polskiej Rady Doradczej (APAC), były premier Finlandii Mari Kiviniemi, minister handlu Pakistanu Khurram Dastgir Khan, komisarz ds. handu i przemysłu w Komisji Unii Afrykańskiej Fatima Haram Acyl, główny negocjator UE Ignacio Garcia Barcero, minister transportu Czech Antonin Prachar, była premier Chorwacji Jadranka Kosor i prezes Hitachi Europe Ltd. Klaus Dieter Rennert. Silnie reprezentowane będą Chiny i kraje afrykańskie. Na zaproszenie wicepremiera w debatach wezmą udział ministrowie gospodarek państw Europy Centralnej. Gośćmi ECC będą również komisarz UE ds. zatrudnienia, spraw społecznych i integracji Laszlo Andor i komisarz ds. polityki regionalnej Johannes Hahn – przyjadą do Katowic na zaproszenie Jerzego Buzka. Na kongres zjadą też prezesi największych polskich firm, jak Grupa Azoty, Enea, Lotos, Orlen, PGE, PKP i Tauron oraz przedstawiciele globalnych koncernów: ArcelorMittal, Microsoftu, Orange i Simens. Ministrowie i premierzy, unijni komisarze i prezesi wielkich firm będą rozmawiać o sprawach kluczowych dla Polski i Europy. Najważniejsze to bezpieczeństwo energetyczne UE i wspólny rynek energii, polityka przemysłowa, nowa perspektywa finansowa i wykorzystanie funduszy unijnych, rynek pracy i ekspansja polskich firm - głównie w Chinach i Afryce. Zakończenie szóstej edycji EEC przypada 9 maja - wtedy też obchodzony jest Dzień Europy i mija równo 10 lat od największego w historii rozszerzenia Unii o 10 państw nadbałtyckich i środkowoeuropejskich. Bilans tej dekady i kierunki dalszego rozwoju UE będą jednym z głównych tematów kongresu. Podobnie jak współpraca na linii Unia Europejska – USA i negocjowane właśnie Transatlantyckie Partnerstwo w dziedzinie Handlu i Inwestycji (TTIP) – To właśnie na Europejskim Kongresie Gospodarczym w Katowicach główny negocjator ze strony UE weźmie udział w spotkaniach i debatach z przedstawicielami biznesu i polityk. Prawdopodobnie będzie obecny także główny negocjator ze strony USA – mówi Wojciech Kuśpik, inicjator ECC i prezes Grupy PTWP S.A. Jak co roku, EEC będą towarzyszyć nieformalne rozmowy biznesowe, bankiety i kuluarowe spotkania. Równolegle odbędą się m.in.: III Forum Współpracy Gospodarczej Europa-Chiny, II Forum Współpracy Gospodarczej Afryka-Europa Centralna oraz I Forum Współpracy Gospodarczej Pakistan-Europa Centralna.,Marta Ryczywolska