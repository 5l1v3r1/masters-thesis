Gdzie nie spojrzeć, tam japońska myśl technologiczna rewolucjonizuje każdą możliwą dziedzinę życia. Już w przyszłym roku na ulice Japonii wyjadą pierwsze, testowe taksówki kierowane przez roboty - Robot Taxi. Z usług mechanicznego kierowcy będzie można skorzystać w prefekturze Kanagawa na obrzeżach Tokio. Automatyczne taksówki wyjadą na ulice w liczbie 50. Pasażerowie nie powinni mieć jednak powodów do obaw, że w razie niepowodzenia eksperymentu ucierpi na tym ich zdrowie. Podczas testów na miejscu kierowcy będzie siedział człowiek, który ma zapewnić przewożonym osobom poczucie bezpieczeństwa i oczywiście czuwać nad tym, aby jazda przebiegała bez komplikacji. Firma Taxi Robot, która zaprojektowała robotaksówki, planuje uruchomić tego rodzaju usługi transportowe do 2020 roku, pod warunkiem, że testy zakończą się sukcesem. Na wprowadzeniu do powszechnego transportu innowacyjnych samochodów mają skorzystać przede wszystkim osoby w podeszłym wieku i turyści, w tym widzowie w czasie Letnich Igrzysk Olimpijskich w 2020 roku, które odbędą się w Tokio.,Dawid Wojtowicz