Użytkownicy portalu pomagam.pl prowadzą w sieci zbiórkę pieniędzy na nowe seicento dla 20-letniego Sebastiana K., który jest podejrzewany o spowodowanie wypadku z udziałem kolumny premier Beaty Szydło w Oświęcimiu. Udało się zebrać co najmniej 27 tys. zł ( 550 proc. planowanej kwoty). Pieniądze wpłaciło ponad 1500 osób. Suma cały czas rośnie. Pomysłodawcy zbiórki tłumaczą, że 20-letni Sebastian z Oświęcimia będzie miał teraz spore kłopoty w związku z zarzutami i sądową batalią, dlatego chcą ulżyć mu chociaż jednym zmartwieniu, jakim jest utrata samochodu. "Przy całym nagłośnieniu sprawy ciężko będzie mu odzyskać wrak auta, jak obecnie rządzącym wrak samolotu. To będzie niewątpliwie długa i trudna droga. W ten sposób chciałbym mu ją ułatwić i zapewnić choć trochę spokoju oraz ograniczyć jego wydatki" – tłumaczy w sieci organizator akcji Rafał Biegun. Mężczyzna zapewnia, że kwota w całości zostanie przekazana na rachunek bankowy kierowcy.,Jarosław Karpiński