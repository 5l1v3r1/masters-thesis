Według najnowszego raportu firmy TomTom, producenta rozwiązań do nawigacji, Warszawa po raz kolejny znalazła się na podium najbardziej zakorkowanych europejskich miast. Z raportu wynika, że średni poziom zatłoczenia w Warszawie w 2012 roku wyniósł 42 proc. Oznacza to, że średni czas podróży w stolicy Polski był dłuższy o 42 proc., niż wtedy, gdy ruch przepływał swobodnie. To z kolei przekłada się na dodatkowe 105 godzin, które rocznie przeciętny mieszkaniec stolicy traci w korkach. Największe spowolnienie ruchu przypadało na poniedziałkowe poranne godziny szczytu oraz wieczorne godziny szczytu w piątki. Warszawa w najnowszym rankingu uplasowała się za Moskwą, która z wynikiem 66% dającym odpowiednio 127 godzin w korkach kolejny rok przewodzi rankingowi, oraz za Istambułem z 55% i 118 godzinami. Pozytywną wiadomością jest to, że w porównaniu do roku 2011 zakorkowanie ponoć spadło o 5%. Infografika przynosi jeszcze jedną optymistyczną wiadomość. Opóźniona i będąca nadal w budowie Południowa Obwodnica Warszawy, jak możecie zauważyć na poniższej mapce, według TomTom została już oddana do użytku. Więcej informacji znajdziecie na załączonej infografice.,Paweł Radzimski