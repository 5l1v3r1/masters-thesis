Audi A3 Limousine nie tylko świetnie wygląda. Jest też wygodne, potrafi zadowolić się pięcioma litrami paliwa, połączyć się z Facebookiem i samodzielnie wyszukać miejsca parkingowe. Czas poznać je bliżej. Audi A3 ma w Polsce bardzo wielu wielbicieli. Wielkim plusem samochodu jest ponadczasowa sylwetka, która sprawia, że nawet auta pierwszej generacji (Audi A3 produkowane jest od 1996 roku) do tej pory się nie starzeją. Audi A3 od początku istnienia określane było jako kompakt premium. Kompakt premium, czyli co? Już nie kompakt, ale jeszcze nie limuzyna, albo ponadprzeciętnie wyposażony kompakt lub słabiej wyposażona limuzyna? Audi A3 zawsze kojarzyło się z samochodem, przeznaczonym dla osób ze sportowym zacięciem, stąd logiczny dobór stylu nadwozia (hatchback) i rozwój świetnie wyposażonych sportowych wersji S3 Sportback. Wprowadzenie przez producenta wersji sedan zaburza całą układankę. Bez względu na to, czy to kompakt premium, czy kompaktowa limuzyna, przedstawiamy: nowe Audi A3 Limousine i jego sportowe wcielenie S3 Limousine. Naprawdę, jest na co popatrzeć. Zobacz także: Jak znany rysownik Henryk Sawka skomentował mecz Polska: San Marino? A3 Limousine Nowe A3 wygląda naprawdę ciekawie. Klasyczna bryła czterodrzwiowego sedana jest pełna dynamiki. Wysunięte wnęki kół, mocno wytłoczone powierzchnie boczne, linia „dynamic” nad progami i ostro zarysowana linia „tornado”. Do tego wszystkiego ciekawy kontur maski silnika, interesując kształt przednich i tylnych reflektorów oraz spoiler, idealnie wpasowany w klapę bagażnika. Plus dla projektantów. Auto ma 1.80m szerokości, 4.46m długości i 1.42m wysokości. W wersji z silnikiem 1.4TFSI ważyć ma zaledwie ok. 1205 kg. Samochód jest lekki z powodu zastosowania nowoczesnych materiałów, na przykład maskę silnika wykonano z aluminium. Co będzie można znaleźć pod maską Audi A3 Limousine? Plan zakłada, że po wprowadzeniu do sprzedaży w Europie auto ma być oferowane z trzema silnikami (producent zastrzega, że plan może się zmienić). Zakładana przez producenta paleta silników ma obejmować: benzynowy, turbodoładowany silnik 1.4 TFSI (moc 140KM, średnie zużycie paliwa: 4.7litra/100km, przyspieszenie do 100km/h w 8.4 sekundy), benzynowy, turbodoładowany silnik 1.8 TFSI z podwójnym systemem wtrysku (moc 180KM, średnie zużycie paliwa: 5.7l / 100km, przyspieszenie do 100km/h w 7.3 sekundy) oraz turbodoładowany silnik wysokoprężny 2.0 TDI (moc 150KM, średnie zużycie oleju napędowego 4.2l / 100km, przyspieszenie do 100km/h w 8.4 sekundy). Oferta silników ma być stopniowo zwiększana. Z silnikami będą współpracować manualne skrzynie sześciobiegowe albo dwusprzęgowe przekładnie automatyczne S-Tronic. Skrzynia S-Tronic będzie mogła być wyposażona w opcjonalny system sterowania przy pomocy manetek, umieszczonych przy kierownicy. A tak na marginesie, kto się kiedyś śmiał z Trabanta i jego dźwigni zmiany biegów przy kierownicy, niech teraz zdejmie czapkę i odda hołd dziełu wschodnioniemieckiej techniki. Zawieszenie przednie A3 Limousine oparto o kolumny McPhersona z trójkątnymi wahaczami poprzecznymi i aluminiowymi zwrotnicami. Z tyłu zastosowano czterowahaczowe zawieszenie tylnej osi, oddzielnie zamontowane sprężyny i amortyzatory oraz jeden stalowy wspornik w osi. Kierowcy będą mieli do wyboru koła o średnicy od 16 do 18 cali, a w opcji 19 cali. Zobacz także: Dlaczego większość Polaków kupuje auta używane a nie nowe? Jazdę po zakrętach i w warunkach utrudnionej przyczepności z pewnością ułatwi system stabilizacji toru jazdy ESC, który wykorzystuje elektroniczną blokadę mechanizmu różnicowego. Pasażerowie nie powinni narzekać na brak miejsca na tylnej kanapie. Bagażnik auta ma 425 litrów pojemności. A3 Limusine może mieć kierownicę trzyramienną, czteroramienną, ze spłaszczonym u dołu wieńcem, oraz wielofunkcyjną z manetkami zmiany biegów. Wyposażenie wnętrza i stopień jego nasycenia elektroniką i systemami wspomagania pracy kierowcy jak zwykle będzie zależeć od preferencji właściciela auta i wielkości jego portfela. Do wyboru będą między innymi: kolorowy wyświetlacz informacji kierowcy FIS, system MMI z elektrycznie wysuwanym monitorem, kilka wersji modułowego systemu Infotainment MIB. Ciekawostką jest możliwość obsługi głosowej przy pomocy całych wyrazów najbardziej rozbudowanej wersji systemu MIB, wyposażonej między innymi w pamięć SSD o pojemności 64GB. Auto może zaspokoić wymagania audiofili systemem nagłaśniającym Bang & Olufsen, obejmującym wzmacniacz o mocy 705W, czternaście głośników i serwującym dźwięk w formacie 5.1. To prawdziwa uczta dla uszu. Fanatycy Internetu i portali społecznościowych też nie powinni narzekać. Auto może być wyposażone w punkt dostępowy Hotspot (WLAN), zintegrowany z systemem Audi Connect. Dzięki niemu pasażerowie auta będą mogli w czasie jazdy surfować po Internecie i informować na Facebooku, gdzie w danej chwili się znajdują. A kierowca? Dzięki temu systemowi może korzystać z nawigacji wykorzystującej mapy Google Earth i Street View czy słuchać informacji o ruchu drogowym (dostarczane przez Audi online). A i to nie wszystko. Kierowca może korzystać z porali Facebook i Twitter przy pomocy funkcji lektora i przy wykorzystaniu gotowych elementów tekstowych. Dodajmy tylko, że połączenie z Internetem może być realizowane w standardzie LTE z prędkością do 100 MBit/s, oczywiście, jeśli w danym miejscu jest zasięg. Jest jeszcze jedna ciekawa rzecz. Audi A3 Limousine wyposażone w system Audi Connect będzie mogło wykorzystywać nową usługę i trzeba przyznać, że naprawdę przydatną w dużych miastach. System będzie wskazywać parkingi (tradycyjne, naziemne i podziemne) . Tam, gdzie pozwolą na to uwarunkowania techniczne, możliwe będzie także informowanie o ilości wolnych miejsc parkingowych oraz o ewentualnych opłatach za nie. Na wyposażeniu auta może także znaleźć się system, którego zadaniem będzie sugerowanie przerw w czasie dłuższej jazdy. Audi A3 Limousine można też wyposażyć (za dopłatą oczywiście) w takie elementy jak panoramiczny, szklany dach, ogrzewanie postojowe, funkcję dynamicznego doświetlania zakrętów, tempomat Adaptive Cruise Control , czujnik asystenta zmiany pasa ruchu Audi Side Assist, aktywny asystent toru jazdy Audi Active Lane Assist czy system ochrony bezpieczeństwa pasażerów Audi Pre Sense Basic. Audi S3 Limousine Audi S3 Limousine ma pojawić się w salonach kilka miesięcy po debiucie Audi A3 Limousine. Usportowiona limuzyna będzie uzbrojona w dwulitrowy, turbodoładowany silnik TFSI o mocy 300KM. Dzięki niemu S3 Limousine będzie mogło rozpędzać się do setki w 4.9 sekundy w wersji ze skrzynią S-Tronic i w 5.3 sekundy w wersji ze skrzynią manualną. Zużycie paliwa ma oscylować średnio wokół siedmiu litrów na sto kilometrów. O mocy auta najlepiej świadczy fakt, że elektronicznie ograniczono mu prędkość maksymalną do… 250 km/h. Audi S3 Limousine będzie też lepiej trzymać się drogi za sprawą niższego zawieszenia (o 25mm) niż w modelu standardowym. O bezpieczeństwo dbać będą hamulce, których przednie tarcze będą mieć średnicę aż 340mm. Auto będzie standardowo wyposażone także w progresywne wspomaganie kierownicy z napędem elektrycznym oraz system wyboru dynamiki jazdy Audi Drive Select. Opcjonalnie auto będzie można doposażyć w elektromagnetyczny system kontroli zawieszenia Audi Magnetic Ride. Czym poza tym Audi S3 Limousine będzie odróżniać się od „cywilnej” wersji? Będzie miało inny kształt zderzaków, wlotów powietrza, inne obudowy lusterek bocznych i tylnego spojlera oraz cztery owalne końcówki rur układu wydechowego w strefie dyfuzora. W środku auta znajdą się sportowe siedzenia, trójwymiarowe listwy dekoracyjne i wskaźniki instrumentów z czarnymi tarczami.,Michał Lisiak