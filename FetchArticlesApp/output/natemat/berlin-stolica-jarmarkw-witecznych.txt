Berlin to niekwestionowana stolica świątecznych jarmarków – co roku jest ich w tym mieście ponad 60 i od lat tradycja miesza się tu z nowoczesnością. Są więc jarmarki ekskluzywne i tańsze – na przysłowiową każdą kieszeń, tradycyjne i ekstrawaganckie. Ale każdy z niepowtarzalną atmosferą! Widać to na każdym kroku. Na jarmarkach przed Czerwonym Ratuszem, na Wilmersdorfer Straße i przy kościele Gedächtniskirche, na Jarmarku Chanuka w Muzeum Żydowskim, a także na Wielkim Berlińskim Jarmarku Bożonarodzeniowym ciągnącym się przez Alexanderstraße po Alexanderplatz, i na wielu, wielu innych. Wśród tych innych są jarmarki rzeczywiście… nietradycyjne, organizowane w dawnych berlińskich dzielnicach fabrycznych, gdzie poza typowymi świątecznymi przysmakami można kupić potrawy wegańskie i wegetariańskie, gdzie Świętego Mikołaja zastąpili awangardowi artyści w strojach i fryzurach nie z tej bajki. Dlatego spośród dziesiątków berlińskich jarmarków bożonarodzeniowych tym razem proponujemy zwiedzenie trzech tradycyjnych, z których każdy jest jednak inny, jedyny w swoim rodzaju. Gendarmenmarkt Jarmark nostalgiczny, bo organizowany na placu, uważanym przez wielu za najpiękniejszy w Berlinie. Ze wspaniałą świąteczną atmosferą, starannie dobranymi stoiskami z rękodziełem, z wyrafinowaną kuchnią i świetnymi potrawami, z ciepłym świątecznym programem artystycznym – muzycznym, tanecznym i teatralnym. Oprócz zwykłych stoisk jest tu również kilka eleganckich pawilonów gastronomicznych, ogrzewanych, postawionych przez renomowane berlińskie hotele, restauracje i domy handlowe. Właśnie w takich miejscach serwowany jest doskonały w smaku, przygotowany według starej, tradycyjnej receptury i wyborny na zimowe chłody "Feuerzangenbowle" – gorący poncz na bazie czerwonego wytrawnego wina, z dodatkiem goździków, cynamonu, anyżu, skórek cytrusowych, soku cytrynowego lub pomarańczowego, likieru wiśniowego i czarnej herbaty. Wizyta na Gendarmenrmarkt to okazja do zakupu niebanalnego prezentu pod choinkę. Poza licznymi świątecznymi dekoracjami i ozdobami wystawcy proponują dzieła ze skóry, wyroby z metalu, drewna, kamienia, ceramikę i biżuterię artystyczną. I, co ciekawe, można na miejscu obserwować pracę rzeźbiarzy, malarzy, jubilerów, snycerzy i kaletników, krawców i mistrzów wielu innych, często już zapomnianych zawodów. Codziennie od godz. 14.00 na scenie występują chóry, kapele jazzowe i szkoły baletowe. Nieodłącznym elementem tego jarmarku są też uwielbiane przez Niemców – jakby przeniesione z dawnych epok - występy ulicznych akrobatów, kuglarzy i żonglerów oraz połykaczy ognia, którym chyba jako jedynym w tych dniach nie straszna mroźna pogoda. Wstęp na jarmark po godzinie 14.00 kosztuje symboliczne 1 euro, jednak biorąc pod uwagę ilość atrakcji nie jest to cena wygórowana. Dzieci do lat 12 wchodzą bezpłatnie przez cały dzień. Charlottenburg Jarmark romantyczny, bo w niepowtarzalnej scenerii królewskiego pałacu Charlottenburg, z zachwycającymi bogactwem kolorów iluminacjami na budynkach zespołu pałacowego. I z oryginalnymi drewnianymi stoiskami, w których dominuje rękodzieło, biżuteria artystyczna, zabytkowe meble i oczywiście ozdoby choinkowe. Na miejscu, w tradycyjnych drewnianych chatach, można spróbować potraw dostępnych tylko w te Święta, ale też białych kiełbasek z rusztu, ciast i grzanego wina, wszechobecnych na każdym niemieckim jarmarku. Jest też coś dla ducha – koncerty muzyki klasycznej, w wykonaniu muzyków w strojach z epoki. A dla dzieci cały park zabaw, a w nim karuzele różnej wielkości i prędkości, huśtawki, diabelski młyn i specjalne kolejki. Natomiast dla wszystkich ukoronowaniem wizyty na jarmarku są zawsze stoły z prezentami, wystawiane każdego wieczora w pałacu królowej Charlotty. Wejście na jarmark jest bezpłatne. Alexanderplatz W tych dniach Alexanderplatz zmienia się jak za dotknięciem czarodziejskiej różdżki. Nad placem dominuje ogromna rudawska piramida, oświetlona pięcioma tysiącami lampek. Na jej parterze i na pierwszej kondygnacji można się napić grzanego wina, zjeść oryginalną kiełbaskę z Turyngii i przy okazji z wysokości oglądać jarmark bożonarodzeniowy. Przez kilka tygodni tłumy mieszkańców miasta i turystów będą żyć świąteczną atmosferą i zakupami w ponad 100 kolorowych i oryginalnie przystrojonych stoiskach, w których królują wyroby mistrzów dawnego rzemiosła – garncarzy, kowali, dmuchaczy szkła i wszelkich innych profesji. Bogata jest oferta tradycyjnych ozdób świątecznych, a wśród nich najbardziej znanych i cenionych bombek z miejscowości Lauscha w Turyngii, ozdób z regionu Rudaw, a nawet rosyjskich matrioszek. Jest też wiele stoisk z tradycyjnym ciastem i wypiekami świątecznymi, z owocami w czekoladzie i w likierze, z pieczonymi kasztanami, prażonymi migdałami i orzechami, i oczywiście z wszechobecnymi na tych jarmarkach białymi kiełbaskami z rusztu i grzanym winem. Wejście na jarmark jest bezpłatne. INFO Jarmarki w Berlinie rozpoczynają się 21 listopada 2016 r. 24 grudnia jarmarki w Berlinie są nieczynne. Informacje o atrakcjach turystycznych Niemiec, w tym opisy wszystkich najlepszych jarmarków: www.germany.travel,Niemiecka Centrala Turystyki