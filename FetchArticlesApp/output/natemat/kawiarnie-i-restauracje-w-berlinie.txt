W Berlinie jest mnóstwo wyjątkowych restauracji. Szczególnie warto zaglądać do tych prowadzonych przez emigrantów i przyjezdnych. Niemiecka kuchnia turecka jest na naprawdę wysokim poziomie i niewiele ma wspólnego z popularnym kebabem, chociaż i ten będzie w Berlinie lepszy niż w Warszawie. Żeby poczuć klimat miasta, trzeba się koniecznie wybrać do którejś z nich. Nie znaczy to wcale, że niemieccy kucharze i restauratorzy nie mają nic do powiedzenia na tej międzynarodowej scenie kulinarnej. Oto mój subiektywy wybór trzech ciekawych, niemieckich restauracji w Berlinie. Reinstoff Reinstoff znajduje się w dzielnicy Mitte, w samym sercu Berlina. Jest to elegancka restauracja, odznaczona dwoma gwiazdkami Michelin, której uznany na całym świecie szef kuchni Daniel Achilles został właśnie nagrodzony tytułem przez Gault & Millau. Reinstoff to restauracja elegancka, ale nie sztywna. Tutejsze jedzenie to tak, jak w większości nagradzanych przez Michelin restauracji – raczej doświadczenie, niż posiłek. Wnętrze zostało świetnie urządzone przez architekta, który wiedział, jak pięknie łączyć ze sobą różne style i budować klimat. Przykryte białym obrusem stoły i szlachetne dekoracje kontrastują z ceglanymi sufitami post-fabrycznego wnętrza. Można wybrać tutaj jedną z dwóch opcji. Pierwsza to smaki, które są raczej znane europejskiemu podniebieniu, pięknie skomponowane. Set ukrywa się pod nazwą „niedaleko”. Bardziej egzotycznych smaków i połączeń spróbujemy wybierając opcję „daleko”. Obsługa w Reinstoff jest fantastyczna i ogromnie pomocna. Pomimo licznych nagród i odznaczeń restauracja ma ceny znacznie niższe, niż na przykład opisywany przeze mnie w cyklu o Sztokholmie Frantzén. Brot und Butter Czyli chleb i masło. Nic prostszego! Bardzo przyjemne miejsce na spędzenie leniwego popołudnia. Dobra kawa, świeże kanapki i świetny sernik z makiem. Podobne lokale znajdują się w całej Europie. Ten jest wyjątkowy przede wszystkim ze względu na lokalizację. Manufactum Deli znajduje się tuż za rogiem i jest to miejsce, do którego koniecznie należy wybrać się na zakupy. To sklep założony przez bogatego działacza ekologicznej partii politycznej, który postanowił przeciwstawić się masowemu zalewowi tandety. Kupimy tutaj prawdziwe swetry ze szkockiej wełny z jaka, mydła robione przez Dominikanów i solidne noże, które będzie można przekazywać z pokolenia na pokolenie. Można tam wydać całą pensję lub po prostu wpaść po ciepły bochenek naturalnego chleba i kostkę masła zrobionego z nieprzetworzonego, surowego mleka wiejskiej krowy. Proste przyjemności. Das Lokal Można zjeść tutaj proste domowe jedzenie w miłej atmosferze. Ceny nie są wysokie, porcje hojne, menu sezonowe, a obsługa bardzo miła. Nie przeżyjemy może kulinarnych uniesień, ale też z pewnością nie wyjdziemy zawiedzeni. Zamawiając makaron, możemy być pewni, że zjemy świeżą, domową pastę. Tutaj nie uświadczymy wymyślnych konstrukcji ze źdźbłem trawy cytrynowej na skropionym gęstym balsamico kwadratowym talerzu... I całe szczęście! To miejsce, które daje odpocząć. To wyróżnia je spośród ostatnio coraz bardziej wystylizowanych, restauracji w dzielnicy Mitte.,Maja Święcicka