Po spokojnym weekendzie poprzedzonym przez święto zmarłych i Halloween Warszawa znów odżywa. Na jaką imprezę wybrać się dziś, jutro i w niedzielę? W ten weekend Warszawa pęka w kulturalno-imprezowych szwach. Wybór jest tak duży, że aż ciężko się zdecydować. Dlatego też przychodzimy Wam z pomocą i prezentujemy małe weekendowe kompedium. W piątek 9 listopada warto wybrać się na koncert Twin Shadowa do Basenu. Powody są co najmniej trzy. Po pierwsze artysta zagrał świetny koncert na OFF Festivalu, gdzie udowodnił, że jego sceniczne występy są hipnotyzujące. Po drugie wydał doskonały drugi album, który będziecie mieli szansę usłyszeć na żywo. I po trzecie - jeśli jeszcze nie byliście w Basenie warto obczaić to nowe-stare miejsce na klubowej mapie Warszawy. Kto ma szczęście może dziś załapać się na zamknięty (tylko na zaproszenia) organizowany przez HP koncert Hurts. To będzie już trzecia szansa, żeby tych przystojniaków zobaczyć na żywo w Polsce. Ci którzy gustują bardziej w imprezach też mają spory wybór - 1500 m2 Do Wynajęcia obchodzi swoje huczne trzecie urodziny i w piątek w ramach tego eventu będzie można w tym klubie na Powiślu zobaczyć m.in.: Ellen Allien. Z kolei na Pradze odbędą się urodziny ulicy, w ramach których w piątek zagra w Hydrozagadce Mela Koteluk (i tu ważna informacja dla wszystkich spłukanych - wstęp na koncert jest BEZPŁATNY). Znajdzie się też coś dla fanów jazzu - w Capitolu trwa cykl koncertów DanishDelight. W piątek o godzinie 20.00 możecie zobaczyć Henrik Gunde Trio feat. Hans Ulrik , a o 21.30 Offpiste Gurus. W sobotę 10 listopada stolica nie zwalnia kroku - w 1500 m2 wciąż trwa balanga, tym razem z polskim, bardzo mocnym składem. Zagrają m.in. Kamp!, Rebeka i Twilite. Świętować urodzin ulicy nie przestaje także Praga. W klubie Skład Butelek zobaczymy duet IncarNations: Maja Kleszcz oraz Wojtek Krzak, a w Chmurach wystąpi z kolei zespół très.b. Fanów bardziej niszowych brzmień tego dnia zawieje z pewnością do Eufemii, gdzie koncert zagra Charles Howl. A w niedzielę 11 listopada, jeśli jeszcze będziecie mieli siłę koniecznie musicie się przejść do Fabryki Trzciny na magiczny koncert duetu Beach House.,Double Trouble