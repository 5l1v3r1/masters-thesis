Sam Piotr Bukartyk zapowiedział tę piosenkę jako utwór country inspirowany poezją Marii Konopnickiej. Słuchaczom to połączenie bardzo przypadło do gustu. "Fenomenalny", "majstersztyk", "mistrzostwo świata" – takie komentarze posypały się w internecie po audycji "Zapraszamy do Trójki". Zaczęło się rzeczywiście od cytatu z poezji autorki "Roty", potem pojawiło się nawiązanie do szykowanych zmian granic stolicy. Autor, wyraźnie zachwycony, opowiadał w utworze o tym, jak prędko rozrasta się stolica i nie zawahał się nazwać tego cudem. Potem jeszcze w piosence pojawia się pewien "Miś". – Muszę panu powiedzieć, że jestem zachwycony, ponieważ nie ma tutaj niepotrzebnego krytykanctwa. Jest to moim zdaniem piosenka apologetyczna – tak na gorąco wykonanie utworu "Trudno wytłumaczyć" skomentował Wojciech Mann. A po komentarzach, jakie pojawiły się na Facebooku, widać, że także słuchacze radiowej Trójki są zachwyceni. Jesienią Piotr Bukartyk w rozmowie z naTemat zapowiadał, że będzie śpiewał w Trójce to, co chce, dopóki może. Z początkiem nowego roku w Trójce zmieniono ramówkę tak, że program "Urywki z rozrywki" został przesunięty na dużo wcześniejszą godzinę. Wówczas jeszcze nie było wiadomo, co będzie z piątkowymi wizytami Bukartyka w audycji Wojciecha Manna. Wkrótce się okazało, że Mann z Bukartykiem zdecydowali się na fortel – muzyk wciąż przychodzi do radia, ale już nie jako autor audycji, a jako gość. Piosenki, jakie wykonuje na antenie, Polskie Radio zamieszcza na swoich stronach internetowych ("Trudno wytłumaczyć" również można tutaj znaleźć, a także w serwisie soundcloud.com).,Tomasz Ławnicki