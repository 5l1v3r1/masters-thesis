Waluta - Rupia indonezyjska: 10 EUR = 144.000 IDR 10 USD = 131.000 IDR Internet - zaskakująco powolny... Podróż z Koh Samui (Tajlandia) na Bali (przez Kuala Lumpur) zajęła nam cały dzień (1 prom, 2 przeloty). Zmęczeni, do hotelu dotarliśmy około północy. * REKONESANS * Po wyjściu z samolotu pierwszy oddech mnie zaskoczył, gdyż był trochę nieprzyjemny, powietrze miało zapach mokrych kurzych piór... ale na szczęście po kilku wdechach nos przystosował się i przestał wyczuwać wszelkie nieprzyjemności :) Później w trakcie dnia w powietrzu unosił się aromat ziół dodawanych podczas gotowania i smażonego na grillu mięsa. Bali na początku marca było gorętsze od Koh Samui i o wiele bardziej duszne - zaczynałam poznawać uroki klimatu podrównikowego. Deszcz padał raz dziennie przez około 10 minut a następnie przez resztę dnia radośnie parował. Następnego dnia po przyjeździe czuliśmy się zmęczeni nie tylko podróżą, ale również zaduchem -pociliśmy się niesamowicie. Zaskoczyła nas taka reakcja organizmu, bo przecież nie przylecieliśmy tam bezpośrednio z Polski, więc powinniśmy być już przystosowani, a jednak, coś było inaczej. Może był to efekt przekroczenia równika, w końcu po drugiej stronie Ziemi woda w zlewie kręci się w drugą stronę ;). Na szczęście po dwóch dniach nasze organizmy zrezygnowały z nadpobudliwości i mogliśmy przestać brać prysznic 4 razy na dzień. Po śniadaniu (w Indonezji standardem jest, że hotele i prywatne kwatery serwują śniadania -nawet te bardzo tanie) wyruszyliśmy w celu rozpoznania okolicy. Wkrótce okazało się, że hotel, który wybraliśmy jest pomiędzy Kutą, Ubudem i Sanur. Nie była to turystyczna dzielnica -powinniśmy byli wybrać hotel w Kucie (głośniejszej, imprezowej dzielnicy, pełnej klubów i pubów) lub w Sanur (spokojnej dzielnicy, w której sklepów i restauracji jest bez liku, są tu również zadbane plaże) lub w Ubudzie (spokojnej, przypominającej skansen wiosce usytuowanej między polami ryżowymi a dżunglą). * W miejscach turystycznych można znaleźć restauracje serwujące przeróżne potrawy, nie tylko indonezyjskie, ale i włoskie, japońskie, amerykańskie, itd. Konkurencja wśród restauratorów jest bardzo duża, każdy chce przetrwać, więc każdy stara się czymś wyróżnić :) Natomiast tam, gdzie mieszkaliśmy, było tylko jedzenie z ulicznych garkuchni i dwa nocne bazary, gdzie miejscowi gotowali na prowizorycznie ustawionych kuchniach i przeszklonych wózkach lub sprzedawali już upieczone mięso np., udka kurczaka, świeże zioła i warzywa. Balijczycy jedzą głównie mięsne potrawy z ryżem lub makaronem. Prawie w ogóle nie można tu spotkać wegetariańskich dań, po długich poszukiwaniach trafiliśmy w końcu na: gado-gado (gotowane warzywa polane sosem orzechowym); dopiero gdy wzięliśmy „niebieską” taksówkę i przejechaliśmy do centrum Sanur znaleźliśmy jeszcze zielone curry z warzywami (smakuje inaczej niż tajlandzkie, jest mniej pikantne) oraz smażony ryż z warzywami, jajkiem (jajko sadzone) i prażynkami (smażonymi na oleju), lub makaron z warzywami. Ceny potraw na nocnym bazarze były oczywiście adekwatnie niższe od cen restauracyjnych, za to z komunikacją było lepiej w restauracjach niż na bazarze, gdzie sprzedawcy zazwyczaj nie mówią po angielsku. Oczywiście zawsze można pokazać palcem, które składniki nam się podobają i dodać magiczne słowo „mix” :) Dostaniemy wtedy smażoną w woku mieszankę. Zwracaliśmy też uwagę, żeby nie przechodzić nazbyt blisko stoisk z suszonymi rybami i surowym mięsiwem, bo zazwyczaj roztaczały się wokół nich mało przyjemne zapachy. * Kując żelazo póki gorące, jeszcze tego samego dnia, przy okazji szukania restauracji, wpadliśmy z wizytą do lokalnych agencji turystycznych. Szukaliśmy propozycji objazdówek po wyspie. Pracownicy agencji wydawali się być zaskoczeni tym, że szukamy wycieczek całodniowych i oczekujemy od nich gotowych propozycji wycieczek - pytali nas: - Ale dokładnie do którego miejsca chcielibyście Państwo dotrzeć? - jakbyśmy chcieli odwiedzić każdego dnia inny punkt. Na kilka sposobów tłumaczyliśmy zatem, że szukamy wycieczki, która potrwa cały dzień i w tym czasie chcielibyśmy zobaczyć najważniejsze miejsca na Bali. Słysząc to pracownicy agencji robili wielkie oczy i pytali: - Czyli jakie miejsca chcecie państwo zobaczyć? - przy tym pytaniu zaczynaliśmy rwać włosy z głowy, bo te pytania padały w każdej agencji mieszczącej się w promieniu kilometra od hotelu. Przecież jesteśmy turystami, pokażcie nam najpiękniejsze miejsca na waszej wyspie… Już myśleliśmy, że takie cuda to tylko w Tajlandii, aż dwa dni później, spacerując po centrum Sanur natknęliśmy się na malutkie stoisko agencji turystycznej, której przedstawiciel opowiedział nam o swojej ofercie wycieczki objazdowej (całodniowej) i dodatkowo możliwa była modyfikacja trasy, np. rezygnacja z oglądania zachodu słońca, lub tradycyjnego balijskiego tańca i zastąpienie tego wizytą w ciekawych pod względem architektonicznym, religijnym i kulturowym świątyniach. Na szczęście przed wyjazdem spotkaliśmy się ze znajomym, który jest przewodnikiem wycieczek trampingowych po Azji, i poprosiliśmy go o wskazanie interesujących miejsc na Bali. Dzięki temu mogliśmy wybrać trzecią opcję wycieczkową: prywatny samochód z szoferem :) Taka przyjemność za 10 godzin kosztowała nas 500 000 IDR (38 USD) było to bardzo korzystne rozwiązanie w porównaniu z propozycjami agencji turystycznych (100 USD!). Oczywiście zawsze można wybrać czwartą opcję tj., wypożyczenie skutera :) paliwo kosztuje tutaj około 0,5 USD/litr. * ZWIEDZANIE * Drugiego dnia po przylocie, z samego rana wyruszyliśmy w drogę. Pan szofer w trakcie jazdy z zamiłowaniem opowiadał nam o tym jacy są Balijczycy: - żebyśmy zawsze pamiętali, iż tutaj o wszystko trzeba się targować, zawsze zbijać cenę o połowę, - że każda rodzina ma w domu hinduską kapliczkę, w której przechowuje prochy zmarłych członków rodziny i przy której każdy modli się za każdym razem, gdy wychodzi z domu i gdy do niego wraca - w sumie na Bali jest (wg. słów szofera) około 1 miliona kapliczek! - że na Bali jest tylko jedno kino, bo ludzie wolą oglądać filmy w domu odtwarzane z płyt DVD, - że budynki (domy, hotele) mają maksymalnie 25 m wysokości, - gdy jechaliśmy przez wieś, przy drodze, na trawie, siedział mężczyzna, lewą ręką trzymał koguta a prawą głaskał go, jak kota. Przeciągłym posuwistym ruchem, od czubka grzebienia aż po koniuszki piór na ogonie. Ten gest, według naszego kierowcy, oznaczał zaproszenie do pojedynku. Pochwalił się, że sam ma cztery takie koguty i gdy wypada mu dzień wolny od pracy, bierze jednego z nich i zakłada się z innym hodowcą o to czyj kogut jest lepszy. Jechaliśmy w kierunku wulkanu Batur. Po drodze mijaliśmy klimatycznie wyglądające wioski, przystrojone ozdobami świątecznymi wykonanymi z bambusa, których końcówki miały przypominać kwiat bananowca. Spotkaliśmy również kilka kobiet, idących w stronę świątyń, z koszami pełnymi owoców i napojów gazowanych, które miały zostać złożone bogom w ofierze. * Powoli przejechaliśmy przez osławiony Ubud (1). Mijaliśmy liczne sklepy, w których można kupić misternie rzeźbione drzwi, meble i posągi, gliniane wazy, ręcznie tkane chusty i szydełkowane narzuty oraz wiele innych przedmiotów normalnie spotykanych w miejscach turystycznych tj. podkoszulki, czapeczki, okulary, itd. Spożywczaki i restauracje: Chwilę później dotarliśmy do Tegalalang (2), gdzie malowniczo prezentują się tarasy ryżowe. Do uprawy ryżu w tak górzystym terenie ciężko zastosować jakiekolwiek maszyny, więc rolnicy wszystko robią ręcznie, brodząc w błocie, zalewani gorącymi promieniami słońca i duszeni 100% wilgotnością. Ścieżkami wzdłuż poletek przechadzają się spoceni turyści :) * Po krótkim przystanku w Tegalalang ruszyliśmy dalej, pod górę, w stronę Gunung Batur (3) -wulkanu, który około 29000 lat temu stworzył wyspę Bali. Im wyżej wyjeżdżaliśmy tym było zimniej, a gdy wysiedliśmy z samochodu powietrze miało ok. 25°C, wiał wiatr i przesuwał nad naszymi głowami gruby kożuch chmur. Zdjęcie zrobiłam stojąc na skraju starej kaldery: po lewej widać obecny stożek wulkaniczny (mniejszy wulkan wewnątrz starego wielkiego) zatopiony w chmurze, po prawej majaczy jezioro powstałe w zagłębieniu między kalderą a nowym stożkiem wulkanicznym. W pobliżu tego jeziora mieszkają oryginalni Balijczycy, którzy utrzymują się głównie z uprawy roli i hodowli bydła. Swoje krowy wypasają na zboczach wulkanu Batur. Jakieś dwa kilometry za punktem widokowym stoi świątynia Pura Ulun Danau Batur i była na naszej liście „pozycji obowiązkowych” :) Niestety pan kierowca oświadczył, że nie wie, gdzie to jest... (dziwne jak na taksówkarza, co nie?) Gdy pokazaliśmy mu zdjęcia tej świątyni, powiedział, że to miejsce jest godzinę drogi od punktu widokowego i że nie mamy na to czasu, jeśli chcemy zobaczyć wszystko co zaplanowaliśmy. Najwyraźniej nie wiedział, o którą świątynię nam chodzi i miał na myśli Pura Besakih, a że nie chcieliśmy się z nim kłócić, to daliśmy za wygraną. * Wsiedliśmy do samochodu i skierowaliśmy się w stronę hinduistycznej świątyni Pura Tirta Empul (4). Jej znakiem rozpoznawczym jest specjalny basenem, w którym hindusi zażywają kąpieli wierząc, że wypełniająca go woda jest świętą i posiada moc uzdrawiania. Przed wejściem do świątyni stoją panowie porządkowi z chustami (sarongami) i pożyczają je każdemu, kto przyszedł w spodenkach czy krótkiej spódnicy. Podobnie było też przy kolejnych świątyniach. Wejść do świątyni i wielu jej części strzeże całe mnóstwo wyrzeźbionych z kamienia postaci. W przejściach do kolejnych kręgów świątyni stoją gopuramy, mają odrobinę inny styl niż indyjskie i są od nich zdecydowanie niższe. Również w inny sposób zaaranżowana jest część centralna. Tuż obok basenu znajduje się budynek z szatnią, gdzie można zostawić ubranie, założyć biało-żółtą przepaskę na biodra i pójść zanurzyć się w świętej wodzie. Wyznawcy innych religii też mogą wchodzić do tej wody, jeżeli tylko czują taką potrzebę. Cała świątynia jest otoczona pięknie zaprojektowanym ogrodem, w którym można znaleźć schody prowadzące na szczyt pobliskiego wzgórza, gdzie stoi elegancka rezydencja - letni pałac prezydencki. Po wyjściu ze świątyni można wrócić tą samą drogą, którą przyszło się z parkingu, lub pójść za strzałką z napisem EXIT i wpaść w celowo przygotowany dla turystów labirynt sklepów z ubraniami, torebkami, koralikami, wisiorkami, chustami, dzwoneczkami, maskami, rzeźbami, itd. Oczywiście gdybyśmy nie wybrali opcji ze strzałką nigdy nie dowiedzielibyśmy się, że zaraz na początku bazaru znajduje się niewielki, ale bardzo ważny punkt - z informacjami na temat zalegalizowanej przez chiński rząd grabieży organów od osób praktykujących Falun Gong w Chinach (szkoła rozwoju duchowego i doskonalenia ciała). Byłam bardzo pozytywnie zaskoczona działaniem zwykłych Balijczyków na rzecz poszerzania świadomości turystów w kwestii łamania praw człowieka w Chinach. Było to moje pierwsze spotkanie z tego typu działaniami na terenie Azji. * Kolejnym miejscem na liście była Pura Gunung Kawi (5) - świątynia umieszczona na liście dziedzictwa kulturowego UNESCO. Dojazd do niej zajął nam dosłownie parę minut. Po wyjściu z parkingu i przejściu paruset metrów ulicą zaczęły się kamienne schody prowadzące w głąb głębokiego jaru. Zbocza porasta dżungla i tylko miejscami rolnikom udało się wyrwać przyrodzie kawałki ziemi, gdzie teraz uprawiają ryż na małych tarasach. W głębi jaru, po przejściu przez most nad strumieniem, stoją omszałe i skorodowane, wykute w skale kapliczki (z XI wieku). Panuje tu bardzo przyjemna atmosfera - dzięki rzece, fontannie i wodospadowi powietrze jest lekkie, więc pomiędzy kolejnymi częściami świątyni spacerowało się nam bardzo przyjemnie. Droga powrotna na parking była męcząca, teraz musieliśmy wspinać się po schodach, daleko w górę :) * Ostatnim punktem programu naszej 10-cio godzinnej objazdówki była Goa Gajah (6) - świątynia „Jaskinia Słonia” - utworzona w zaadaptowanej na ten cel jaskini. Jej wnętrze okazało się być bardzo małe, ciemne i duszne. W wyżłobionych zagłębieniach stoi tam kilka czarnych rzeźb (z kamienia), które przypominają bezkształtne słupy - bardziej mnie przeraziły niż zachwyciły. Natomiast płaskorzeźby na części zewnętrznej jaskini posiadają jakieś kształty, ale powoli zjada je erozja. Tutaj również można spacerować po specjalnie w tym celu przygotowanych ścieżkach. * Na tym zakończyliśmy część wyjazdu poświęconą zwiedzaniu i poprosiliśmy naszego szofera o zatrzymanie się w pierwszej lepszej przydrożnej restauracji na filiżankę normalnej, zwyczajnej czarnej kawy. Zaznaczyliśmy też nie chcemy jechać do kawiarni z kawą kopi luwak. Odpowiedział „OK”; i zabrał nas do... restauracji serwującej różnorakie herbaty, a z kaw tylko kopi luwak..! Daliśmy za wygraną, gdyż wyglądało na to, że nie uciekniemy przed przeznaczeniem :) Kawiarnia zaaranżowana była wewnątrz specjalnie zaprojektowanego ogrodu. Zanim usiedliśmy przy stoliku, kelner poprowadził nas ścieżką edukacyjną, zaprezentował różne krzewy, m.in., kawy, herbaty, pieprzu oraz zamknięte w klatkach cywety, a następnie pokazał przetrawione ziarna kawy oraz proces oczyszczania i palenia. Agencje turystyczne i kierowcy taksówek uznają wizytę w kawiarniach serwujących kopi luwak za obowiązkowy punkt programu. Kopi luwak jest dostępna w lokalnych hipermarketach. Jeżeli jeszcze kiedyś wylądujemy na Bali, odwiedzimy świątynię Pura Ulun Danu Beratan (7a) i przejedziemy się wzdłuż rozległych tarasów ryżowych w Jatiluwih (7b). * PLAŻOWANIE * Dojście z hotelu na plażę w Sanur zajęło nam prawie godzinę. Plaża i ocean nie powaliły nas urokiem. Piasek miał kolor orzechowy a ocean wydawał się być czarny z plamami w kolorze zieleni i brązu. Ocean wyrzuca tu na brzeg duże ilości martwych koralowców i trawy morskiej, na szczęście spora część plaży jest sprzątana przez pracowników pobliskich hoteli. Przy plaży stoją restauracje i bary hotelowe, są parasolki i leżaki. W oddali widać grzywy wysokich fal, więc oprócz zażywania kąpieli słonecznych i morskich, można tu również surfować. *PODSUMOWANIE* Podsumowując wizytę na Bali z przykrością stwierdzam, że nie przyleciałabym tu nigdy w celach wypoczynkowych (tzn. plaża i drinki z palemką) - bury kolor oceanu nie zachęca do wchodzenia do wody, ani relaksowania się. Lecąc z Polski na drugi koniec świata, od morza (oceanu) oczekuję turkusów, szmaragdów i błękitów! Warto jednak w ramach zwiedzania Indonezji przylecieć na Bali żeby odwiedzić te kilka wspomnianych wcześniej miejsc (tarasy ryżowe, świątynie i wulkany), przyjrzeć się lokalnej specyficznej architekturze, motywom kwiatowym i innym wzorom na tkaninach, biżuterii, naczyniach, posłuchać specyficznej muzyki balijskiej i na własnej skórze poczuć wilgoć panującą w dżungli w strefie podrównikowej. Dziś na zwiedzanie Bali przeznaczylibyśmy maksymalnie 3 dni, a potem popłynęlibyśmy promem na przepiękną wysepkę Gili Meno.,Basia Konieczna