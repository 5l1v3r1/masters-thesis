Nie da się ukryć, że Zjednoczone Emiraty Arabskie, a zwłaszcza Dubaj, stają się podróżniczym kierunkiem pożądania. Różnorodność dostępnych atrakcji, wysoka jakość, nowatorstwo i kreatywność gospodarzy przeplatane klimatem Starego Świata, to tylko kilka elementów, które w połączeniu z doskonałą infrastrukturą i wymarzoną pogodą zawładnąć mogą naszą wyobraźnią. Tylko w 2015 roku sam Dubaj odwiedziło 50 tys. Polaków. W przyszłym roku ma ich być o 10 tys. więcej. Patrząc na rynek turystyki wyjazdowej, jego obecne możliwości i ograniczenia oraz to, co oferują nam gospodarze znad Zatoki Perskiej i Omańskiej jest to bardzo możliwe. Zjednoczone Emiraty Arabskie (ZEA), nie są podróżniczą nowością na polskim rynku. W sprzedaży są już dość długo, ale wydaje się, że właśnie teraz nadszedł dla nich najlepszy czas. Po masowym wycofaniu się Polaków z wyjazdów do Egiptu, Tunezji, po ograniczeniu wyjazdów do Maroka i jakże popularnej do niedawna Turcji, właśnie ZEA mają dużą szansę na przejęcie arabskiej pałeczki pierwszeństwa. Powodów ku temu jest wiele: 1. ZEA to kierunek niemal całoroczny, 2. W sprzedaży dostępnych jest blisko 400 propozycji przygotowanych aż przez 11 touroperatorów, 2. Do ZEA dolecimy bezpośrednio, szybko i wygodnie, m.in. wyjątkowymi w swoim standardzie obsługi liniami Emirates, 3. Otrzymujemy gwarancję doskonałej pogody do plażowania i czynnego wypoczynku, 4. ZEA to świetna alternatywa dla wyłączonych kierunków arabskich, 4. Emiraty dysponują zróżnicowaną jakościowo, a co za tym idzie cenowo infrastrukturą pobytową, 5. ZEA doskonale łączą nowoczesność technologiczną z kulturą i tradycją orientu, 6. Stawiają ogromny akcent na bezpieczeństwo swoich mieszkańców i gości - w Emiratach nigdy nie miały miejsca zamachy terrorystyczne i inne zdarzenia niepożądane, 7. ZEA są kierunkiem modnym, ciekawym, wielowymiarowym, 8 . Oferują wyjątkowe atrakcje, zarówno w skali jak i jakości dla każdej grupy wiekowej. ZEA są stosunkowo młodym, bo zaledwie 45-letnim państwem. Administracyjnie składają się z 7 emiratów (Abu Zabi, Dubaj, Szardża, Adżman, Umm al-Kajwajn, Ras al-Chajma i Fudżajra) tworzących wspólnie wyjątkową bliskowschodnią federację. Głową państwa jest szejk, pełniący funkcję prezydenta, zaś na czele poszczególnych emiratów zasiadają emirowie. Abu Zabi (Abu Zabi/Abu Dhabi) – największy i wysunięty najbardziej na zachód emirat wchodzący w skład ZEA. Ulokowany zarówno na Półwyspie Arabskim, jak i na wyspach w Zatoce Perskiej. Obejmuje powierzchnię 67 340 km², co stanowi aż 86 proc. ZEA. W Abu Zabi mieszka około 1,4 mln ludzi, z czego ponad połowa w stolicy emiratu. Jest to jeden z największych regionów wydobycia ropy naftowej. W Abu Zabi nie znajdziemy co prawda zabytków, ale bez wątpienia warty odwiedzenia jest Wielki Meczet Szejka Zayeda bin Sultana Al Nahyana i słynny tor Formuły 1. Dubaj (Dubayy) – jest drugim wielkościowo, za to najbardziej zaludnionym, najbardziej luksusowym i najczęściej odwiedzanym turystycznie emiratem. Dubaj wyróżnia się na tle innych członków federacji niskim dochodem z wydobycia ropy naftowej. Jego główne dochody pochodzą z sektora finansowego - Jebel Ali Free Zone - oraz coraz więcej z turystyki. Dubaj przyciągnął uwagę świata dzięki nowatorskim i ambitnym projektom budowlanym (wyspy palmowe z kompleksem hotelowym Atlantis the Palm, kryty tor narciarski, wieża Burj Khalifa, ) imprezom sportowym, konferencjom i licznym rekordom Guinnessa. Szardża (Ash-Shariqah) - to trzeci pod względem wielkości emirat. Położony geograficznie na północny wschód od Dubaju. Z jednej strony, stanowi alternatywę sypialnianą dla osób pracujących w bardzo drogim mieszkaniowo Dubaju. Z drugiej, może stanowić idealną destynację dla wszystkich turystów zainteresowanych arabską historią tego regionu. Duża ilość muzeów, targowisk, słynne festiwale (wodny, światła). Warto przy tym pamiętać, że to jeden z najbardziej konserwatywnych emiratów, objęty całkowitą prohibicją i rygorystycznymi zasadami dotyczącymi ubioru. Adżman (Ajman) - najmniejszy, satelitarnie ulokowany emirat ZEA. Składa się z trzech enklaw. Największej (460km²), stołecznej, ulokowanej niejako po środku północno zachodniej części Szardży nad Zatoką Perską. Drugiej, oazy Manama (26 km²) oddalonej od stolicy o 73 km, położonej na granicy Szardży i Fudżajry . Trzeciej, oazy Masafwat (185 km²), w odległości 110 kilometrów na południowy wschód od stolicy, położonej między Dubajem, Ras al-Chajmą i Omanem. Adżman spodoba się przede wszystkim poszukującym beztroskiego, leniwego, plażowego wypoczynku. Miejscem wartym zobaczenia jest XVIII wieczny Fort Ajman. Umm al-Kajwajn (Umm al-Qaywayn) - ten położony na północny-wschód od Szardży emirat posiada 32 km linię wybrzeża. Podobnie jak Adżman składa się z terenu stołecznego, miasta Umm al-Kajwajn i satelitarnej oazy Falah ibn Mualla nad Wadi Midfak spływającej z gór Hadżar. Turystycznie mało znany. Główną atrakcją wypoczynkową jest słynny park wodny Dreamland Aquapark. Dzięki stosunkowo nowej i wygodnej autostradzie w dużej mierze pełni rolę tańszej sypialni dla pracowników drogiego Dubaju. Ras al-Chajma (Ras Al Khaimah) - nazywany bywa najpiękniejszym emiratem federacji. Tę pozycję zawdzięcza szczęśliwemu ulokowaniu we wschodniej części ZEA, przedzielonej fantazyjnie w połowie swojej wysokości przez Fudżajrę. Geograficznie to emirat położony pomiędzy wysokimi górami, pustynią, zielonymi dolinami i fantastycznym wybrzeżem obfitującym w malownicze zatoczki i błękitne laguny. Wszystko to sprzyja wysokiej liczbie odwiedzin turystycznych. Statystycznie to jeden z najchętniej wybieranych emiratów wypoczynkowych także przez rodziny z dziećmi ze względu na wyjątkowe parki wodne i inne familijne atrakcje. Na terenie Ras al-Chajma ma powstać, za gigantyczną kwotę 265 milionów dolarów, komercyjny kosmodrom dla celów turystyki kosmicznej. Fudżajra (Al Fujayrah) - najbardziej wysunięty na wschód emirat, nazywany częstokroć diamentem środkowego wschodu. Jako jedyny leży nad zatoką Omańską, która stanowi o jego wyjątkowości, zwłaszcza dla wszystkich zainteresowanych nurkowaniem, snurkowaniem, morską fauną i florą. Rafa koralowa w tym miejscu z pewności jest jedną z najpiękniejszych na świecie. Terytorialnie graniczy on z Oceanem Indyjskim na wschodzie i górami Hadżar na zachodzie. Posiada aż trzy granice z Omanem. Połączenie wysokiej jakości hoteli z wyjątkowym zapleczem sportowym kusi przede wszystkim wszystkich miłośników aktywnej formy wypoczynku. Ogromne zasoby ropy naftowej wydobywanej i przerabianej w ZEA, w krótkim czasie przełożyły się na bardzo duże pieniądze. Te zaś, wykorzystując przychylną, liberalną politykę finansową rządzących (brak podatków i cła) pozwoliły inwestorom na stworzenie ogromnego sektora finansowego, który dziś buduje podstawy gospodarcze kraju i stanowi o finansach tej części świata. Nie bez znaczenia dla gospodarki ZEA jest turystyka, w którą już teraz inwestuje się ogromne środki. Liczba, a przede wszystkim jakość dostępnych atrakcji wprawić nas może w prawdziwy zawrót głowy. Europejskie parki rozrywki, które od lat zachwycały nas swoja bajkowością mogą poczuć się co najmniej zagrożone. Takiej narracji sprzyjać też może kwestia bezpieczeństwa, która ostatnio w wielu krajach starego kontynentu, bywa po prostu dyskusyjna. W ZEA, mimo dominującego w 77 proc. islamu i kultury opartej o wartości arabskie, jest wyjątkowo bezpiecznie. Szejk i emirowie robią wszystko, aby ich federacja była oazą spokoju, bezpieczeństwa i niezachwianych żadnymi niepożądanymi wydarzeniami interesów. W ZEA wszystko wydaje się nie tylko fizycznie ogromne, ale przede wszystkim perspektywicznie przemyślane. Ropa naftowa niedługo może się skończyć, a rządzący już teraz przygotowują się do przerzucenia akcentów na nowe źródła przychodów. Zasobność gospodarzy pozwala nie tylko na niewiarygodne turystyczne inwestycje, takie jak np. halowy stok narciarski czyny przez cały rok, usypywanie sztucznych wysp palmowych, tor Formuły 1 na środku pustyni, czy budowę niewiarygodnych hoteli, jak np. Burj Al Arab. ZEA to prawdziwe rodzinne eldorado, w którym doskonale odnajdą się wiekowe maluchy, średniaki i starszaki. Wszystko to osadzone w doskonałej turystycznej infrastrukturze pobytowej, która z całym należnym szacunkiem, ale na głowę bije, wysoko oceniane przez naszych rodaków resorty Turcji czy Egiptu. Najciekawsze atrakcje Emiratów Nie sposób w jednym tekście opisać wszystkich atrakcji, dlatego skupimy się na kilku nowych, których rozmach i skala żywo przypomina hollywoodzkie mega produkcje tyle, że dostępne dla każdego: IMG Worlds of Adventure - to fantastyczne połączenie 4 epickich światów pod jednym dachem. W przenośni i dosłownie. Ten niewiarygodnie wielki obiekt (14 hektarów = powierzchni 28 pełnowymiarowych boisk piłkarskich) został otwarty zaledwie 31 sierpnia tego roku. Całość jest klimatyzowana, a to sprzyja studzeniu nakręcanych adrenaliną emocji. Ogólnoświatowymi partnerami przedsięwzięcia są Cartoon Network i Marvel. Ich doskonale rozpoznawani na całym świecie komiksowi i kreskówkowi bohaterowie zawiadują przygodami w 2 z 4 części parku. W trzeciej królują niesamowite dinozaury Lost Valley, a w czwartej, nazwanej IMG Boulevard znajdziemy strefy relaksu, wypoczynku, gastronomi i fantastycznych zakupów. Park naszpikowany jest najnowocześniejszymi technologiami zapewniającymi skrajne emocje, jak chociażby największa i najszybsza kolejka górska - Velociprator - w Dubaju. Osiąga ona prędkość 100 km/h w zaledwie 2,5 sekundy, przenosząc pasażerów w czasie swojego kursu z prehistorycznej dżungli na pustynię. Świat przygód IMG przyjmuje codziennie do 20 tys. gości. Bilety wstępu można kupić i zarezerwować przez internet i telefonicznie. Koszt wejściówki dla dorosłego, młodzieży i dzieci powyżej 1,2m wzrostu to wydatek w wysokości 315zł (300AED), dla dzieci do 1,2m wzrostu 226zł (250AED), a dla dzieci poniżej 3 lat i poniżej 1,2m wzrostu wejście jest bezpłatne. Wydatek spory, emocje bezcenne. Motiongate - Jeden z 6 nowych (2016) parków zlokalizowany w obrębie Dubai Parks. Prawdziwa gratka dla wszystkich miłośników kina, zwłaszcza akcji i przygody. Filmowa przygoda zaczyna się w Studio Central, przedstawiającym kulisy planów filmowych powstałych w otoczeniu Nowego Jorku. Każdy może tu odkryć iluzję filmową, zajrzeć na filmowy backstage, aby poznać zaplecze kinowych superprodukcji. Aż trzy z pięciu stref parku poświęcone są najbardziej znanym hollywoodzkim studiom filmowym: Dreamworks (Kung Fu Panda, Jak wytresować smoka, Madagaskar, Shrek), Sony Pictures (Green Hornet, Ghostbusters, Underworld) i Lionsgate (The Hunger Games, Step Up: All In i Step Up: Revolution). Park oferuje w sumie aż 27 atrakcji stworzonych na podstawie 13 fabuł i filmów animowanych. Ostatnia, piąta strefa to prawdziwa gratka dla całej rodziny - idealnie odtworzona wioska smerfów. Każda parkowa strefa obfituje nie tylko w atrakcje warte oglądania, ale proponuje nam całą aktywną przygodę przy wykorzystaniu animatorów, kolejek, podnośników, etc. Szczególnie warta uwagi wydaj się Capitol Bullet Train - pierwszy na świecie park tematyczny stworzony na podstawie powieści i ekranizowanej od 2012 roku sagi The Hunger Games (Igrzyska Śmierci). Po takim doświadczeniu każdy będzie mógł poczuć się jak Katniss Everdeen i Peeta Mellark. Bilety można zarezerwować przez internet i telefon. Koszt pojedynczego wejścia tylko do tego parku dla jednej osoby to 295zł (280AED). Warto podkreślić, że Motiongate jest częścią szerszej struktury rozrywkowej, pt. Dubai Parks. Należą do niego także inne parki: Bollywood Parks, Legoland Dubai, Legoland Water Park i Riverland Dubai. Bilety do każdego z nich kupować można oddzielnie lub zdecydować się na karnety łączone, typu open. The Green Planet - A kiedy zmęczy Cię już szum kolejek, głośnej muzyki i innych przedstawionych wyżej atrakcji zajrzyj do ostoi natury na środku pustyni - Zielonej Planety. To wyjątkowy ogród botaniczny, żywy ekosystem, pozwalający na czerpanie radości i nowej wiedzy z bezpośredniego obcowania z egzotyczną fauną i florą z całego świata. Każdy gość otrzymuje możliwość zanurzenia się w tzw. dżungli pionowej, poznania i zrozumienia jak ważną rolę pełnią na ziemi lasy deszczowe. Park podzielony jest na 4 poziome strefy. Przygoda zaczyna się w rozlewiskach i w korytach wody poniżej linii gruntu. To tzw. Flooded Rainforest, idealne miejsce dla wszystkich organizmów zanurzonych w wodzie. Nieco wyżej trafiamy na Forest Floor. Ciemną, cichą, wilgotną, ściółkę lasów deszczowych. Miejsce życia przede wszystkim wszelkich płazów i wielu gadów. Na trzecim poziomie docieramy do Midstory, warstwy środkowej lasu. Ogromne, soczyste liście tworzą naturalny baldachim ochronny dla niższych poziomów. Tu żyje i rozwija się większość występujących w takiej naturze organizmów. Ostatni, czwarty poziom to Canopy - czasza lasu deszczowego zawieszona 35-40 metrów nad jej poziomem. To ona odpowiada za ilość przepuszczanej wody i światła na niższe poziomy. Tu znajdują się główne skupiska owadów i ptaków. Green Planet to prawdziwa, żywa lekcja przyrody podana w sposób mądry, prosty i tak atrakcyjny, że zastąpić ona może semestr nauki szkolnej. Po wizycie w tym miejscu łatwiej będzie zrozumieć Jamesa Camerona, który zachwycił się przyrodą i nakręcił Avatara - hollywoodzką superprodukcję z przyrodniczym przesłaniem w tle. Bilety wstępu można rezerwować internetowo o telefonicznie. Koszt wejściówki dla osoby dorosłej to 100zł (95AED) i 74zł (70AED) dla dzieci od 3 do 12 roku życia. Maluchy wchodzą za darmo. Ferrari World. To nie przypadek, że ten czerwono-żółto-czarny motopark znajduje się w Adu Zabi. Nie powstał on jednak w tym miejscu dlatego, że wyjątkowe samochodowe skojarzenia zbudowała 7 część kultowego filmu Fast&Furious. Choć przyznać trzeba, że nakręcone tu sceny są niesamowite, a miejski product placement udał się wyjątkowo dobrze. Abu Zabi to przede wszystkim stolica arabskiej motoryzacji spod znaku Formuły 1. Tu znajduje się jedyny w tej części świata tor, na którym jeszcze kilka sezonów temu ścigał się w Grand Prix sam Robert Kubica. Ferrari World Abu Zabi został stworzony w autentycznym hołdzie dla pasji, dziedzictwa, doskonałości, innowacyjności i wydajności autom ze znakiem czarnego rumaka masce. Każdy obszar i atrakcja w parku porusza i ożywia inną część historii Ferrari Maranello. Skala wielkości tego obiektu robi kolosalne wrażenie. Ilość stali wykorzystana do budowy parku była dwukrotnie większa niż cała konstrukcja wieży Eiffla. Powierzchnia dachu przykrywającego obiekt to aż 200 tys. m². Łącza powierzchnia zamkniętego obszaru zabawy to 86 tys. m², co odpowiada 7 pełnowymiarowym boiskom piłkarskim. Budowa parku pochłonęła 100 tys. m³ betonu, to o 10 tys. m³ więcej niż wykorzystano przy budowie londyńskiego stadionu Wembley. Jedną z największych atrakcji parku jest Formula Rossa, najszybszy na świecie roller coaster. Notuje on takie przeciążenia (G) przy starcie, jeździe i hamowaniu jaką doznają kierowcy bolidów F1. W strefie Bell'Italia posadzono ponad 40 tys. miniaturowych drzew. We wszystkich restauracjach parku znajduje się łącznie 1200 miejsc. Taka skala pozwala nakarmić wszystkich gości, przy pełnym obłożeniu, w ciągu zaledwie 3h. W uroczystości otwarcia parku , w listopadzie 2010, uczestniczyło 2 tys. gości, w tym wielu kierowców F1 ™, np. Fernando Alonso i Felipe Massa. 27 różnorodnych motoryzacyjnych i około motoryzacyjnych atrakcji spełni marzenia każdego dużego i małego miłośnika 4 kółek. Tory dla juniorów, seniorów, profesjonalistów; symulatory, współzawodnictwo, przeciążenia, prędkość, mechanika, zapach benzyny. Już czuć adrenalinę. Nielimitowana, jednodniowa wejściówka dla osoby dorosłej kosztuje 399 zł (360AED) zaś dla Juniora poniżej 1,3m wzrostu 321 zł (305AED). Szkraby poniżej 3 lat wchodzą bezpłatnie. Do ZEA dolecimy bezpośrednio z Warszawy najbardziej prestiżowymi liniami lotniczymi świata - Emirates i to już w 5,5 godziny. W ofercie 11 obecnych na tym kierunku polskich touroperatorów znajdziemy aż 7 destynacji, do wszystkich emiratów federacji. Do wyboru mamy łącznie 400 zróżnicowanych ofert. Od października do kwietnia pogoda w ZEA jest fantastyczna, dużo bardziej przyjazna niż podczas naszego lata, a to pozwala na połączenie wypoczynku, zabawy i zwiedzania. Temperatura powierza może sięgać od 23°C w styczniu i lutym, przez 25-27°C w grudniu i styczniu, aż po ponad 30°C w październiku, listopadzie i kwietniu. W tym samym czasie temperatura wody oscyluje w granicach 21-27°C. Codziennie czeka nas od 8 do 10 godzin pełnego słońca. Na miejscu panuje dość duża wilgotność powietrza, ale na plażach panuje przyjemny wiatr od Zatoki Perskiej. Wszystkie atrakcje w zamkniętych obiektach są klimatyzowane. Przyjrzyjmy się cenom ofert wypoczynkowych na 7 dni, w terminie od 1 października 2016 roku do 30 kwietnia 2017 roku: Obiekty 3* - BB zaczynają się już od 2477 zł/os.; - HB zaczynają się już od 2834 zł/os.; - All Inclusive zaczynają się już od 4225 zł/os. Obiekty 4* - BB zaczynają się już od 2429 zł/os.; - HB zaczynają się już od 2648 zł/os.; - All Inclusive zaczynają się już od 3514 zł/os. Obiekty 5* - BB zaczynają się już od 2778 zł/os.; - HB zaczynają się już od 3138 zł/os.; - All Inclusive zaczynają się już od 4001 zł/os. Szczególnie polecamy: Abu Zabi: - najlepszy standard - Park Hyatt Abu Dhabi Hotel & Villas - najlepsza cena do jakości - Crowne Plaza Yas Island - hotel dla rodzin z dziećmi - Al Raha Beach Hotel Dubaj: - najlepszy standard - Jumeirah At Etihad Towers Hotel - najlepsza cena do jakości - Rose Rayhaan by Rotana - hotel dla rodzin z dziećmi - Atlantis the Palm Szardża: - najlepszy standard - Hilton Sharjah - najlepsza cena do jakości - Beach Hotel Sharjah - hotel dla rodzin z dziećmi - Radisson Blu Resort Sharjah Adżman: - najlepszy standard - Ajman Saray A Luxury Collection Resort - najlepsza cena do jakości - Fairmont Ajman - hotel dla rodzin z dziećmi - Kempinski Hotel Ajman Ras al-Chajma: - najlepszy standard - The Cove Rotana Resort - najlepsza cena do jakości - Marjan Island Resort & Spa - hotel dla rodzin z dziećmi - Rixos Bab Al Bahr Fudżajra: - najlepszy standard - Miramar Al Aqah Beach Resort - najlepsza cena do jakości - Fujairah Rotana Resort & Spa - hotel dla rodzin z dziećmi - Le Meridien Al Aqah Na koniec przypomnijmy, że Zjednoczone Emiraty Arabskie były jednym z alternatywnych kierunków, o jakich pisaliśmy w naszym wakacyjnym poradniku już 4 miesiące temu. Tekst i sam kierunek spotkały się już wówczas z tak dużym odzewem i zainteresowaniem, że niniejszym postanowiliśmy poszerzyć informacje na ten temat. Mamy nadzieję, że z sukcesem.,Qtravel.pl