Pierwszy w Warszawie bazar vintage rusza już w najbliższy weekend! Zoo Market, bo tak się nazywa, zajmie wolne miejsce tuż przy stacji metra Dworzec Wileński, naprzeciwko wybiegu dla niedźwiedzi. Jak zapewniają organizatorzy, możemy spodziewać się klimatu wprost ze słynnego berlińskiego Mauerpark. Działalność wystawców będzie koncentrować się wokół designu z lat 60. i 70., książkach, płytach winylowych i ubraniach. W godzinach działania bazaru, między 11. a 17., będzie można także zjeść dzięki foodtruckom i posłuchać muzyki na żywo. Za inicjatywą stoją przede wszystkim Marcin Brzózka - twórca słynnego Saturatora na Pradze i kawiarni Szara Cegła na Saskiej Kępie, Witek Grzybowski, który prowadzi na Pradze klub Hydrozagadka i niedawno powstałe Chmury oraz Agnieszka Kowalska - dziennikarka, współautorka alternatywnego przewodnika "Zrób to w Warszawie!", a także szefowa butiku z retro designem, LovKov. - Market ma świetną lokalizację. Chcemy przyciągnąć mieszkańców Warszawy, ale i turystów. Będą u nas najlepsi sprzedawcy vintage szkła, porcelany, tkanin, ubrań, zabawek, antykwariaty z książkami i winylami, wytwórcy ciekawego nowego designu, jedenie na kółkach. U nas znajdziecie prawdziwe perełki - do ubrania, wyposażenia mieszkania, na prezent czy pamiątkę z Warszawy - informują organizatorzy. Jak zapowiadają, Zoo Market, dzięki lokalizacji i oferowanym atrakcjom może na stałe wpisać się na turystyczną mapę stolicy. Weekend otwarcia odbędzie się 4-5 czerwca i bazar będzie czynny co weekend, w sobotę i niedzielę od 11 do 17. Wstęp wolny. Źródło: Wyborcza Warszawa,Daniel Kotliński