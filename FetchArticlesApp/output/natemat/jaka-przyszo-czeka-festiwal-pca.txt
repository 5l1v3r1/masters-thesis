Czy możliwe jest, aby PokerStars w ciągu kilku najbliższych lat zlikwidowało turniej PCA? Ten sam, którego zwycięzcą w 2014 roku był Dominik Pańka. ----- O zwycięstwie Dominika pisałem w styczniu 2014 roku. ----- Współtwórca PocketFives.com Adam Small napisał kilka dni temu na swoim twitterowym koncie, że w jego odważnym przewidywaniu, do 2018 roku festiwal PCA przejdzie na pokerową emeryturę. Ale czy są podstawy dla takich przewidywań? Co musiałoby się stać, aby rzeczywiście PokerStars podjęło decyzję o likwidacji PCA. Small zastanawia się, czy powrót PokerStars na rynek amerykański nie spowoduje, że firma odwróci się od globalnych turniejów, a skupi się na mniejszych, lokalnych turniejach, które będą dopasowane do ich legalnej oferty. Z opiniami Smalla nie zgadza się dziennikarz Steve Ruddock. ,,Moim zdaniem, PokerStars jest dobrze przygotowane do uruchomienia północnoamerykańskiego ,,touru” pokerowego, a PCA (przynajmniej na początku) będzie centralnym elementem takiego przedsięwzięcia”- pisze. Gdyby PokerStars zdecydowało się na uruchomienie swojego touru w Ameryce Północnej, to ma ku temu całkiem solidne podstawy. W Atlantic City, firma jest partnerem Resorts Casino i posiada licencję na oferowanie pokera online (gry powinny ruszyć w ciągu kilku, kilkunastu tygodni), więc New Jersey może stać się miejscem organizowania wielu turniejów live. W Kalifornii, PokerStars posiada umowy o współpracy z Bicycle Casino, Commerce Casino, Hawaiian Gardens Casino oraz z kasynami należącymi do plemion indiańskich Morongo i San Manuel. PokerStars współpracuje lub współpracowało także z kasynem Mohegan Sun w Connecticut, Seminole Hard Rock w Hollywood na Florydzie (gracze mogli wkupić się do turnieju SHRPO za pomocą swoich kont online) oraz z Playground Club w Montrealu (PS organizowało tam Canada Cup). Podobno PS prowadziło także rozmowy z kilkoma kasynami w Pensylwanii (a także w innych stanach) nt. możliwej współpracy w zakresie pokera online. Zdaniem Ruddocka, ,,PokerStars wydaje się być gotowe do uruchomienia serii turniejów w Ameryce Północnej, które wielkością przypominałyby WPT”. W dalszej części swoje tekstu dziennikarz zauważa, że PCA jest (przynajmniej na razie) potrzebne PokerStars z racji swojego prestiżu i rozpoznawalności. Dodatkowo, w przeciwieństwie do większości turniejów pokerowych w USA, na PCA można grać od 18. roku życia. A poza tym, PCA odbywa się w styczniu, co dla ludzi z miejsc, gdzie trwa w tym czasie zima jest atrakcyjnym wyjazdem. Jednocześnie, Ruddock podaje powody dla których Small może mieć rację. Po pierwsze, pamiętajmy, że nowy właściciel PokerStars, czyli Amaya Gaming to spółka giełdowa, która musi generować zyski. Jeśli więc władze Amayi uznają, że koszty przewyższają zyski (nie tylko te finansowe), to mogą zdecydować się zamknąć turniej. ,,Zwłaszcza, jeśli czują, że mogą przenieść PCA w inne miejsce bez zbyt dużej utraty liczby uczestników”- dodaje. Drugi powód zmian jest następujący (i zdaniem dziennikarza bardziej prawdopodobny): ,,PokerStars może zrobić z PCA ,,turniej mistrzowski” [odpowiednik EPT Grand Final] w inauguracyjnym sezonie swojej nowej północnoamerykańskiej serii”. W dalszych krokach, PokerStars może też zakończyć współpracę z hotelem Atlantis (gdzie obecnie odbywa się PCA) oraz zamknąć turniej, jeśli jakiś inny nowy turniej bardziej będzie pasował do ,,turnieju mistrzowskiego”. Poza tym, firma może np. w drugim sezonie zakończyć PCA jeśli frekwencja nie będzie zadowalająca. Na koniec Ruddock pisze, że może wyobrazić sobie koniec PCA, szczególnie jeśli turniej nie domknie się od strony finansowej, ale biorąc pod uwagę relacje PS z kasynami w Ameryce Północnej, prawdopodobny wydaje się powrót do serii NAPT (North American Poker Tour rozgrywano w latach 2010-2011), gdzie PCA będzie cennym aktywem. .,Jakub Suszka