Wiosna i lato to najlepszy czas, żeby oczyścić organizm z toksyn i przejść na lżejszą dietę. Zieleń, świeżość oraz słońce motywują i wprowadzają w lepszy nastrój, dlatego obecna pora roku to idealny czas do stawiania sobie nowych wyzwań i celów w życiu. Zrzucając ciepłe kurtki i zimowe płaszcze warto również pomyśleć o "zrzuceniu zbędnych kilogramów" i wprowadzeniu większej aktywności w codziennym życiu. Na szczęście ostatnimi czasy nie trudno zauważyć zwiększone zainteresowanie sportem i dietą. Szczerze wierzę, że fakt, iż Polska oszalała na punkcie zdrowego i aktywnego trybu życia to nie tylko chwilowa moda, ale stała i świadoma zmiana wynikająca z naszych potrzeb. Z pewnością każdy znajdzie wśród swoich znajomych osoby, które poddały się nowym trendom i zaczęły biegać, uprawiać crossfit a nawet ćwiczyć pole dance :) Warto jednak pamiętać, że tak jak we wszystkim tak i tu zalecany jest umiar oraz złoty środek. Od zawsze kochałam ruch, zazwyczaj był to aqua fitness, rower, basen czasem kitesurfing, a dwa miesiące temu zaczęłam biegać. Pierwszego dnia postanowiłam przebiec 8 km, ale już po 3 km nabawiłam się kontuzji. Początki zawsze bywają trudne i wymagają sporo dyscypliny i samozaparcia, ale dzięki temu długie dystanse pokonuję już teraz bez problemu. Te same zasady obowiązują w diecie - nie wolno z dnia na dzień przejść na głodówkę, wyeliminować węglowodany i ograniczyć do minimum kwasy tłuszczowe. Wszystkie te cenne składniki dają nam siłę do życia, energię do ćwiczeń i przygotowują organizm do dalszych wyzwań w ciągu całego dnia. Aby opowiedzieć o tym jak i co jeść powstał nowy program kulinarny "Teraz kuchnia", który mam przyjemność prowadzić. Wciąż pamiętam, jaka radość i euforia towarzyszyła mi, gdy dowiedziałam się, że to właśnie ja stanę przed kamerami i będę mogła opowiedzieć, jak jeść smacznie i zdrowo. Oczywiście przygotowanie się do takiego programu wymaga dużo pracy i zaangażowania całego sztabu ludzi, ale mogę zapewnić, że końcowy efekt widoczny na szklanym ekranie rekompensuje włożony trud i wcześniejszy stres. W programie widzowie mogą dowiedzieć się wielu ciekawostek na temat odżywiania, a potem wprowadzić je do swojego codziennego życia. W "Teraz kuchnia" mam przyjemność zaprezentować moje najlepsze, dietetyczne przepisy, które komponuję pod okiem profesjonalnej dietetyczki sportowej. Dzięki temu widzowie dowiadują się dlaczego należy gotować makaron na sposób al dente (i nie chodzi tylko o lepszy jego smak!), nie powinno się przegotowywać warzyw i dlaczego przed treningiem należy zjeść posiłek z niedojrzałym bananem, a po wysiłku fizycznym lepszy będzie banan dojrzały. To tylko mała porcja przydatnych porad z programu "Teraz kuchnia". Mówimy w nim również o różnych dietach. Ostatnio wraz z dietetyczką wzięłyśmy pod lupę tak modną dietę bezglutenową. Czy rzeczywiście dobra jest dla każdego, a może to tylko trik marketingowy? Przecież produkty bezglutenowe są droższe, a niekiedy ich skład jest znacznie gorszy niż ten zawarty w produktach posiadających gluten. Oczywiście, jeżeli ktoś cierpi na celiakię lub ma nietolerancję, to bezdyskusyjnie dieta "glutenfree" jest obowiązkowa, ale w innych przypadkach nie jest ona konieczna. Pamiętajmy, że kasza pęczak, makaron razowy czy ciemny chleb to źródła cennego błonnika, czy witamin z grupy B, których nie warto się pozbywać. Program „Teraz kuchnia” nie jest tylko dla sportowców i osób aktywnych, ale też dla wszystkich, którzy mają apetyt na wprowadzenie zdrowszych nawyków żywieniowych w swoim codziennym życiu. Po większą dawkę zdrowej i smacznej wiedzy zapraszam na kanał TVN Meteo Active, gdzie od kwietnia br. widzowie mogą obejrzeć program "Teraz kuchnia".,Beata Śniechowska