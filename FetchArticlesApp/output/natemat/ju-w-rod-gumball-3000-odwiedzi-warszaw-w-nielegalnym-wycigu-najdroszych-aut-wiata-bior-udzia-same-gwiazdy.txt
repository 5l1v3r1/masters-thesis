David Hasselhoff, XZibit, Adrien Brody, Jason Statham i EVE to zaledwie część uczestników kultowego wyścigu najdroższych aut świata, który w tym roku jeden z przystanków ma w Warszawie. Wyjątkowa impreza motoryzacyjna zagości w polskiej stolicy już w środę. 22 maja mieszkańcy kilku polskich miast będą mieli okazję zobaczyć na własne oczy największy i najbardziej ekstrawagancki nielegalny wyścig świata, czyli słynny Gumball 3000. Choć impreza nie dba o żadne oficjalne pozwolenia i zgody, jej organizatorom nie przeszkadza to w zaplanowaniu specjalnych przystanków. Fani motoryzacji (także w Polsce) już w środę będą mogli oglądać najszybsze i najdroższe maszyny świata. Co roku uczestnicy Gumball 3000 przemierzają trzy tysiące mil po drogach kilku różnych państw. Trasa tegorocznych zawodów wiedzie z Kopenhagi przez Sztokholm, Sankt Petersburg i Warszawę, aż po Monte Carlo, gdzie impreza dotrze w przeddzień rozpoczęcia wyścigu Formuły 1. Choć auta takie, jak Ferrari Laferrari, Lamborghini Aventador, Mercedes McLaren SLR Mansory, White Gold McLaren SLR czy Ultima GTR Rebellio przejadą w środę przez całą Polskę, większość mieszkańców miejscowości znajdujących się na trasie Gumball 3000 będzie miała okazję podziwiać wszystkie te samochody jedynie przez chwilę. O wiele więcej atrakcji organizatorzy wyścigu zaplanowali jednak dla warszawiaków. Już od godz. 14 wszystkie te ekskluzywne auta zaczną pojawiać się na Placu Piłsudskiego, a specjalny pokaz zaplanowano na godz. 17. Tymczasem wieczorem gwiazdą będzie światowej sławy skater Tony Hawk, który zaprezentuje mieszkańcom stolicy swoje sportowe umiejętności. Bo Gumball 3000 jest imprezą, w której oprócz supersamochodów wielkie zainteresowanie przyciągają także ich właściciele. W 1999 roku Gumball 3000 wymyślił bowiem brytyjski przedsiębiorca, projektant i zapalony kierowca wyścigowy Maximillion Cooper. Do rywalizacji na dystansie trzech tysięcy mil zaprosił inne zafascynowane motoryzacją gwiazdy. Dotąd na starcie imprezy stanęli już m.in. Kate Moss, David Hasselhoff, Kim Dotcom, Dennis Rodman, Bam Margera, Kimi Räikkönen, Snoop Dogg, czy David Guetta. Na trasie tegorocznej edycji Gumball 3000 będzie można podziwiać za kierownicą naprawdę znane nazwiska. Na pewno udział biorą raper XZibit, kulturysta Robert Bureneika, muzycy z Cypress Hill i piosenkarka EVE oraz gwiazdy Hollywood Adrien Brody i Jason Statham. Wszystko to sprawia, że fani motoryzacji nie mogą przegapić takiej okazji. Na polskim facebookowym fan page Gumball 3000 właśnie trwa organizacja "delegacji powitalnej" – szpaleru aut, który ma powitać sławnych gości i ich ekskluzywne auta na rogatkach stolicy. Organizatorzy tego wydarzenia chcą, by specjalnie przyozdobione w logo Gumball 3000 auta zwykłych warszawiaków czekały na uczestników wyścigu już 100 km przez stolicą. Biorący udział w tej spontanicznej akcji kierowcy powinni jednak pamiętać, że ze względu na nie do końca oficjalny charakteru wyścig w wielu krajach przyciąga on spore zainteresowanie lokalnej drogówki. W tym roku rosyjska policja postanowiła uczestników Gumball 3000 eskortować od rogatek Sankt Petrsburga i bezpiecznie poprowadzić przez miejskie ulice. Niemniej jednak w historii tej imprezy wielokrotnie zdarzało się, że stróże prawa reagowali zupełnie inaczej i uczestnicy musieli liczyć się ze mandatami i problemami z szybkim pokonaniem trasy. Czytaj także: Nielegalne wyścigi. W nocy, na ulicach giną młodzi ludzie Szybcy i wściekli. Nielegalne uliczne wyścigi: ogromna adrenalina, duże niebezpieczeństwo, obławy policji,Jakub Noch