Iwona Guzowska, wielokrotna mistrzyni świata i Europy w boksie i kick-boxingu, a obecnie posłanka Platformy Obywatelskiej, podpisała kontrakt z Federacją KSW na walki w formule MMA. Guzowska o swojej decyzji poinformowała podczas sobotniej gali Konfrontacji Sztuk Walki w gdańskiej Ergo Arenie. "Zabieram się za treningi, głównie w parterze, kopać potrafię bardzo dobrze, uderzyć też umiem. Ufam ludziom, z którymi będę pracowała. Będę ciężko trenować. Poza tym ja w ringu zjadłam zęby" – mówił w rozmowie z Mateuszem Borkiem. Szefowie Federacji KSW informują, że pierwszą walkę w formule MMA Guzowska stoczy w 2014 roku. Obecna posłanka PO czterokrotnie zdobywała Puchar Świata w kick-boxingu, wygrywała też mistrzostwa świata i Europy. Karierę w polityce rozpoczęła startując z powodzeniem w wyborach parlamentarnych z 2007 roku. W 2011 roku także zdobyła mandat poselski uzyskując ponad 22 tys. głosów. "Dyscyplina sportowa czy wynaturzenie" – w naTemat pisaliśmy o fenomenie popularności MMA w Polsce. – Zainteresowanie tą konkurencją wynika z dwóch przyczyn. Po pierwsze, wielką rzeszę kibiców do MMA przyciągnęła osoba Mariusza Pudzianowskiego, który w 2009 roku stoczył swoją pierwszą walkę w ramach sztuk mieszanych. Na gali KSW jego rywalem był Marcin Najman. Nazwisko Pudzianowskiego zadziałało na fanów jak magnes – tłumaczył Wojsław Rysiewski, redaktor portalu MMArocks.pl. Czytaj także: Martin Lewandowski: Gdyby nie Pudzian, Paweł Nastula walczyłby dla KSW o wiele wcześniej [wywiad] Twórcy polskiego MMA: Wiejska bijatyka w remizie? No to zapraszamy, zobaczcie jak walczy Mamed Khalidov [wywiad],Michał Gąsior