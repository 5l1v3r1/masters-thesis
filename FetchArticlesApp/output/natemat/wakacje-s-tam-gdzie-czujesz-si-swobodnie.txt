Relaks dla jednych z nas oznacza leżenie, dla innych aktywnie spędzony czas w gronie najbliższych przyjaciół lub rodziny. A gdyby tak połączyć jedno z drugim? Przyjemność i leniwy odpoczynek z ruchem na powietrzu i dbaniem o zdrowie i ciało? Kiedy zbliża się weekend wielu z nas marzy o tym, żeby oderwać się od miejskiego zgiełku, tłumów i hałasu. Cel: uciec gdzieś za miasto, zapomnieć o komputerze, telefonie i odpocząć na łonie natury lub z widokiem na zieleń. Na szczęście nie trzeba daleko szukać. Tak jest na Wzgórzach Dylewskich, niecałe trzy godziny od Warszawy, gdzie wypoczywasz od momentu samego przyjazdu. Hotel otacza mazurski las i cisza, z dala od turystycznego zgiełku. Od rana do wieczora słychać śpiew ptaków i szum drzew. Wzgórza Dylewskie odwiedziłam już po raz kolejny. Ale ten był wyjątkowy, bo przyjechałam z mężem i trzyletnim synkiem. Zmieniła mi się więc perspektywa i zaczęłam zwracać uwagę na zupełnie inne rzeczy niż wtedy kiedy przyjeżdżałam z przyjaciółkami. Zauważyłam, że dba się tutaj nawet o najmłodszych gości i zapewnia im atrakcje. Trening na powietrzu Atrakcji i aktywności jest na Wzgórzach pełen wachlarz. Jak dla mnie, nie ma milszego początku dnia niż dobra kawa i długie śniadanie z widokiem na las, ale jeśli Ty wolisz zacząć dzień bardziej aktywnie, to codziennie odbywa się rano na trawie poranna gimnastyka. W ciągu dnia polecam za to spacery po okolicy. Miłośnicy jazdy konnej najchętniej czas spędzają albo na padoku (dzieci zwykle jeżdżą pod okiem instruktora), albo wypożyczają konie i ruszają z nimi w teren. Podobają mi się też treningi grupowe, które pomagają spalać kalorie i rzeźbić sylwetkę, jak spacer z kijami Nordic Walking lub Bungy Pump. To zajęcia, które poprawiają kondycję i na drugi dzień wiążą się z niezłymi zakwasami! A jeśli zamarzy ci się wycieczka rowerowa, nie musisz go przywozić na bagażniku. Tylko wypożyczasz na miejscu. Część z nich ma przyczepy lub foteliki dla dzieci. I możesz albo pojechać z najbliższymi, albo wziąć udział w zorganizowanej wycieczce rowerowej. Przetestowaliśmy wraz z synkiem i przyznaję, że pagórkowata okolica daje mięśniom nieźle popalić. Piękna rzeźba Nie każdy lubi aktywności w terenie i dla tych osób jest za to duży wybór ćwiczeń pod dachem, w hotelu. Oprócz siłowni i sali do treningów kardio - także pod okiem trenera osobistego - w centrum spa odbywają się zajęcia fitness. To raj dla kobiet, które uwielbiają ćwiczyć, ale podczas tygodnia pracy nie mają na to czasu. Oprócz aerobiku, ABT czy TBC, znajdziesz tutaj treningi Body Shape, Zdrowy Kręgosłup, Pilates, Zumbę czy Aqua Aerobic, a nawet moją ulubioną jogę (więcej informacji na stronie pod tym linkiem). – Przebieg treningu zależy od stopnia zaawansowania i kondycji grupy. Jeśli siły są nierówne, staramy się osobom w lepszej kondycji dać większy wycisk, traktować je indywidualnie. Wybór zajęć jest tak bogaty, że każdy znajdzie coś atrakcyjnego dla siebie i dopasowanego do swoich możliwości. – mówi Dorota Malinowska, instruktorka fitness. Ulubionym miejscem całych rodzin jest kompleks basenów, saun i jacuzzi. W płytszym basenie rekreacyjnym z fontannami, natryskami i bąbelkami nasz trzylatek szalał od siódmej rano (otwierał centrum spa) i kolejne dwa razy w ciągu dnia. Na miejscu są dostępne dla gości: dmuchane rękawki, deski i makarony do pływania. Starsze dzieci z różnych grup wiekowych też mają co robić. Organizowane są dla nich zajęcia nauki pływania z ratownikiem. W tym czasie, Ty wraz z przyjaciółmi czy ukochaną popływasz na większym basenie lub skorzystasz z kompleksu jacuzzi (w chłodniejsze dni polecam gorące jacuzzi na zewnątrz na tarasie – bajka!) i saun, o różnych temperaturach i wilgotności. Nie byłoby Hotelu Spa Dr Irena Eris bez Kosmetycznego Instytutu. To według mnie jedna z przyjemniejszych form relaksu. Instytut tworzy aż 35 gabinetów. Tutejsza ekipa kosmetyczek i fizykoterapeutów jest na najwyższym poziomie – o czym nie raz przekonałam się na własnej skórze. Orientalne masaże to akurat moja słabość i korzystam z nich za każdym razem, jak tutaj jestem. Ale można też czas w Instytucie potraktować jako kolejną aktywność i zadbać o ciało i wyszczuplenie sylwetki. Zresztą na Wzgórzach są organizowane specjalne pobyty, jak pakiet Dla Zdrowia i Urody. Wszystkie aktywności, zabiegi, a nawet dieta są wówczas dopasowane do potrzeb uczestniczek. – Takie wczasy nie mają polegać na restrykcyjnej diecie i ogromnym wysiłku fizycznym, żeby stracić 10 kilo w tydzień. Ale mają być wstępem do zadbania o swoje ciało. Po powrocie do domu panie lub panowie mają wiedzieć, co dalej robić z treningami, jaka dieta jest dla nich najlepsza, żeby być w formie, ile płynów wypijać w ciągu dnia, z jakich zabiegów korzystać. Stawiamy na wellness i zdrowie – mówi instruktorka fitness. Zdrowie na talerzu Akurat ja sobie nie wyobrażam być tutaj na diecie, bo Wzgórza Dylewskie to mekka wyjątkowo dobrej kuchni. Hotelowi kucharze łączą światowe kuchnie z lokalnymi produktami. Ciężko się od takich pyszności oderwać… Chyba, że Ty jesteś na diecie. Dieta 1500 kcal, zdaniem korzystających z niej gości jest o tyle przyjemnie ułożona, że mają energię do ćwiczeń i spacerów i nie są głodni. Najmłodsi uwielbiają jadać w Restauracji Oranżeria, bo oprócz ogromnego wyboru podczas śniadań (latem często są organizowane bufety dziecięce), mają też swoje menu z ulubionymi przysmakami. I pokój zabaw na samym końcu restauracji. Przetestowaliśmy - dzięki niemu rodzice mogą zjeść posiłek w spokoju, a dzieci bawią się w swoim towarzystwie. Restauracja Romantyczna jest natomiast pierwszą restauracją typu slow food w Polsce. Jeśli marzycie o kolacji we dwoje i lubicie dobrze zjeść, to najlepszy adres. Tu wstęp mają dzieci powyżej 12 roku życia, więc nie ma mowy o placu zabaw i gwarze. Taka kolacja trwa dłużej niż w innych lokalach, ale to przeżycie, które zapamiętacie na długo. Nie tylko na weekend Wzgórza Dylewskie są dobrym miejscem aby oderwać się w sobotę i niedzielę od miasta i odpocząć, ale też genialnym kierunkiem na dłuższy wakacyjny pobyt całą rodziną. Mój syn przez trzy dni ani razu się nie nudził i nie marudził. Nic dziwnego. Dzieci latem oprócz zajęć sportowych na basenie i na powietrzu (organizowana jest tu nawet letnia olimpiada sportowa) mają do wyboru nawet codzienną naukę języka angielskiego metodą Helen Doron. Co oznacza dodatkową godzinę czy dwie na przyjemności dla rodziców! A także warsztaty artystyczne, akademię gotowania dla najmłodszych czy naukę gry w tenisa. Hotelowa ciocia uczy rysowania, organizuje gry i zabawy kiedy pada deszcz, albo kiedy rodzice korzystają z treningów czy zabiegów. Dla nas najważniejsza okazała się łąka obok hotelu, gdzie znaleźliśmy rzadkie okazy żuków, trampolina, z której Teodor nie chciał zejść dopóki nie padł ze zmęczenia, zagroda z danielami, które dokarmiał kwiatami oraz dwa stawy, gdzie pływają ryby i kumkają żaby. Wieczorem, kiedy jest ciepło, warto posiedzieć przy ognisku i posłuchać miejscowych gawędziarzy, którzy opowiadają legendy Warmii i Mazur. Przy dłuższym, letnim pobycie w samym hotelu odbywają się imprezy i koncerty dla gości, a oferta hotelowa będzie najbardziej atrakcyjna (pakiet wakacyjny obowiązuje od 26 czerwca do 31 sierpnia). Wzgórza Dylewskie, pomimo, że są luksusowym hotelem, wyróżniają się na tle innych swobodną atmosferą. Nie ma tu przymusu spędzania czasu pod krawatem czy w garsonce. Każdy czuje się tu dobrze, wygodnie i na luzie. Jak na wakacjach.,Maria Kowalczyk