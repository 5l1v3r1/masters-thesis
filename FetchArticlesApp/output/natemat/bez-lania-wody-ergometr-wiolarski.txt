O ile przez jakiś czas „wioślarz” kojarzył mi się z efektywnym aczkolwiek żmudnym powtarzaniem tej samej sekwencji ruchów, to obserwacja a nawet uczestnictwo w zorganizowanych zajęciach tego typu pokazały mi, że kombinacja ćwiczeń z tym przyrządem jest czymś więcej niż może się wydawać. Trenuje całe ciało. Poszukiwanie dla siebie ciekawych form aktywności może doprowadzić do odkrycia na nowo znanych już, aczkolwiek niedocenionych dotychczas zajęć czy sprzętów. Choć te słowa odnoszą się do różnych sytuacji, ja mam na myśli ergometr wioślarski, który znajduje się w wielu klubach i z tego co zauważyłam w jednym z nich, może być naprawdę ciekawą formą treningu. Śródtytuł obowiązkowy - technika Technika ruchu podczas wykonywania ćwiczenia nie jest idealnym odzwierciedleniem tego, który wykonują tradycyjni wioślarze. Niemniej jednak bardzo go przypomina. Dodatkowo budowa urządzenia – ruchome siodełko (wózek) umieszczone na prowadnicy - umożliwia intensywne zaktywizowanie dolnej partii ciała (60% siły powinno wychodzić z nóg). W czasie treningu zaangażowane jest około 90 % mięśni całego ciała. Podczas każdego kolejnego cyklu pracują: mięsień prosty brzucha, prostownik grzbietu, naramienny przedni i tylny, piersiowy większy, najszerszy grzbietu, obły większy, mięsień dwugłowy ramienia, ramienny, ramienno-promieniowy, trójgłowy ramienia, zginacze dłoniowe i grzbietowe nadgarstka, mięsień prosty uda, mięsień napinający powięź szeroką, krawiecki, półbłoniasty, półścięgnisty, czworogłowy uda, trójgłowy łydki i piszczelowy przedni. Cały cykl podzielony jest na fazy: przeciągnięcie (kolejno: nóg, tułowia i rąk), wykończenie i podjazd. Polega na przechodzeniu od pozycji chwyt do pozycji końcowej, wykonując określoną sekwencję ruchów. Wymaga to dokładności. Doskonaląc technikę, należy skupić się na tym, by ruch odbywał się w biodrach a nie w okolicach kręgosłupa. Drążek zwyczajowo przyciąga się na wysokość górnej części mięśni brzucha (bardziej zaawansowani przyciągają go niekiedy trochę wyżej). W praktyce oznacza to, że po zajęciu miejsca na siodełku i wsunięciu nóg do pedałów, w pozycji z nogami zgiętymi w kolanach i w pochyleniu należy chwycić oburącz za drążek przymocowany do cięgien linowych (chwyt). Następnie przeciągamy i przechylamy ciało ku tyłowi (pomaga ruchome siodełko) w kolejności nogi – tułów – ręce. Odepchnięcie nogami wychodzi z pięt. Tułów lekko się odchyla. Dopiero z momentem wyprostowania nóg w kolanach rozpoczyna się praca rąk i przyciągnięcie wiosła (drążka). Kiedy znajdujemy się w pozycji końcowej siedzimy z wyprostowanymi nogami w kolanach i ściągniętymi łopatkami a drążek trzymamy oburącz przyciągnięty do ciała (do linii środkowej) przy ugiętych łokciach. Ramiona są blisko boków tułowia („przy sobie”) a nadgarstki wyprostowane. Następnie przechodzimy do kolejnej pozycji, wyciągając ramiona przed siebie i uginając biodra (tułów w pozycji neutralnej). Dalsza praca polega na płynnym dołączeniu ugięcia nóg w kolanach i przesunięciu całego ciała do przodu. Jest to chwila rozluźnienia dla mięśni. Podjazd wykonujemy aż golenie znajdą się w linii pionowej. Znajdujemy się w pozycji chwyt. Cykl rozpoczyna się od nowa. Dla uproszczenia ogólną sekwencję można opisać jako nogi - (tułów) - ręce- ręce – (tułów) - nogi. Dąży się do tego, aby w rzeczywistości sali treningowej ruchy te stanowiły w zasadzie jeden płynny (przechodzenie przez kolejne fazy cyklu odbywa się bez przestojów). Jeśli mamy okazję widzieć swoją sylwetkę w lustrze i zauważamy, że coś jest nie tak, dla własnego dobra warto sprawdzić, co wypada nam ulepszyć. Korzyści dla ćwiczących Istotne parametry, którymi można wpływać na intensywność i poziom trudności treningu to czas trwania treningu, odległość (do przepłynięcia), obciążenie (1-10) oraz tempo pociągnięć przeliczane na jedną minutę. Powyższe dane rejestrowane są na ekranie licznika, który wbudowany jest w urządzeniu tak, aby był dobrze widoczny dla osoby ćwiczącej. Dzięki temu możliwe jest monitorowanie wkładanego wysiłku i postępów. Przy użyciu ergometru wioślarskiego można odbywać trening aerobowy, interwałowy, wytrzymałościowy czy siłowy (poprzez regulację oporu). Jest to sposób na redukcję tkanki tłuszczowej oraz wysmuklenie i wyrzeźbienie sylwetki bądź w przypadku mężczyzn – nadanie jej atletycznych kształtów. Trenażer wpływa korzystnie na pracę układu krążeniowo-oddechowego i wzmacnia mięsień sercowy. Wskazania dla początkujących to 2 treningi w tygodniu. Z biegiem czasu można stopniowo zwiększać ich liczbę nawet do 5. Cele zadaniowe mogą być nastawione na pokonanie określonego dystansu przy konkretnym oporze, zwiększanie dystansu przy tym samym oporze w danych ramach czasowych, osiągnięcie konkretnego wyniku czasowego przy założonym oporze i dystansie oraz maksymalizacji wszystkich możliwości organizmu, biorąc pod uwagę powyższe czynniki. Co ważne, – jak twierdzi Paulina Miłoszewska instruktor zajęć zorganizowanych na ergometrze wioślarskim z kilkuletnim doświadczeniem. Prawdziwość tych słów sprawdziłam na własnej skórze i potwierdzam. „Pływanie” na ergometrze to intensywny trening, który wymaga ostrożności i zachowania dobrej techniki. Ze względu na specyfikę ruchu i bezpieczeństwo osób ćwiczących zaznacza się, że przeciwskazanie stanowią bóle, schorzenia i zwyrodnienia kręgosłupa lub bioder. Podczas ćwiczeń w szybkim tempie wielokrotnie zmieniają one swoje położenie względem siebie. Okoliczne grupy mięśniowe wykonują solidną pracę, ale jeśli występują tu jakiekolwiek problemy, to dodatkowe obciążenie może je pogłębić. Jeśli jednak nie ma przeciwskazań, warto spróbować. Są tacy, którzy nie pożałowali. ,Magda Piestrzyńska