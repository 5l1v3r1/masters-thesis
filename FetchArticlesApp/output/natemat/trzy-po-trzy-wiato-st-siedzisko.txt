W tym tygodniu w naszej rubryce dużo światła. Lampy proste, funkcjonalne, ale też romantyczne. Do tego kilka propozycji stołowych oraz coś, co warto mieć pod ręką. A raczej w ręku. Dizajnerski miks kolorów, materiałów i stylów - takie jest dzisiejsze "Trzy po Trzy" i, oby niedługo, wasze mieszkania. Magazyn Praga, Warszawa Powstał we wrześniu 2006 roku w dawnym magazynie kleju przy Warszawskiej Wytwórni Wódek "Koneser". Jak to w składzie bywa, znajdziemy tu wszystko: nowe i stare, drogie i tanie, unikalne i masowe. Prace młodych polskich designerów sąsiadują tu z gabarytowymi meblami, pamiętającymi czasy młodości naszych rodziców, które przeszły lifting dzięki ekipie z Magazynu Praga. Dla każdego coś miłego. Lampa Work Lamp Żarówka z kablem kojarzy nam się z remontowanym mieszkaniem, które czeka na nowe żyrandole, albo pijacką spelunką, w której stan oświetlenia raczej się nie zmieni. Ale opakowana w metalowy stelaż żarówka to już co innego. Taka jest Work Lamp projektanckiej grupy Form Us With Love ze Szwecji. Minimalistyczna, ale i elegancka. I wielofunkcyjna. Można ją postawić lub zawiesić, a po zamontowaniu bawić się światłem dzięki ściemniaczowi. Work Lamp to klasyk współczesnego designu skandynawskiego, który udowadnia, że mało nie oznacza ubogo. Łoś Piccolo Rogi łosia z leśniczówek przenoszą się na salony. Wszystko za sprawą Małgosi Malinowskiej, Filipa Ludki i Tomka Kempę, którzy tworzą grupę projektową Tabanda i stolik kawowy Łoś Piccolo. Prawdziwe poroże zastępują autentycznie wyglądające rogi ze sklejki brzozowej. Do tego szklany blat i gotowe! Rogi przyprawić można sobie zarówno w nowoczesnym, jak i tradycyjnym wnętrzu. Lżejszy produkt: obrus Fold/Unfold Łosia Picollo szkoda byłoby przykrywać. Ale jeśli w domu mamy stoł, który lepiej zasłonić, niż dumnie prezentować, nowego oblicza doda mu obrus Fold/Unfold, projektu Margrethe Odgaard. Efekt rozlanej na płótnie farby wygląda tak naturalnie, jak materiał, z którego obrus jest wykonany. Fold/Unfold to 100% dobrze zaprojektowanej bawełny. Magazyn Praga SOHO Factory ul. Mińska 25, Warszawa Fabryka Form, WEB, Warszawa Twórcy Fabryki Form kochają produkty, wśród których pracują. Dlatego z pewnością doradzą od serca, co warto mieć w swoich czterech ścianach, by uformować w nich klimatyczne miejsce. Sklep Fabryka Form funkcjonuje od ponad sześciu lat w internecie. Jeśli chciałbyś dotknąć projektów Alessi, Eva Solo, czy Koziol, możesz wybrać się do sklepu przy ul. Spokojnej 7 w Warszawie. 250 m2 jest nafaszerowanych gadżetami, które chce się mieć na własność. Z morza produktów Fabryka Form wyłowiła jednak trzy, zasługujące na uwagę w pierwszej kolejności. Torba Tasche XL Dostępna we wszystkich kolorach tęczy Tasche XL będzie idealnym kompanem wypraw na zakupy, czy piknik. I to w stylu eko. Praktyczna i pojemna torba jest stworzona w 100% z przetwarzalnych materiałów. Z powodzeniem zastąpi biodegradowalne jednorazowe reklamówki. Misa na owoce Fruit Loop Co można zrobić z kawałka drutu ze stali nierdzewnej? Misę na owoce. Na taki pomysł wpadł brytyjsko-szwajcarski duet projektantów Black + Blum. Nawet jeśli zjesz wszystkie jabłka i pomarańcze, naczynie nie odczuje pustki i obroni się samo. Bo Fruit Loop bez towarzystwa wygląda jak małe dzieło sztuki, które może zdobić stół jadalni lub salonu. Lampka nocna La Stanza dello Scirocco Przy tej lampce nocnej raczej nie poczytasz. Za to stworzysz wspaniały nastrój, idealny do romantycznych uniesień w sypialni. Połączone na chybił-trafił stalowe prostokąciki po włączeniu lampki tworzą niesamowitą grę świateł, zmieniając barwę i fakturę ścian. Uwaga, można się zagapić. Ale przy okazji zrelaksować. W końcu po to jest sypialnia. Fabryka Form www.fabrykaform.pl lub ul. Spokojna 7, Warszawa METAFORMA, Kraków Metaforma kształtuje wnętrza mieszkań, biur, hoteli, barów i restauracji. To znaczy aranżuje, służy radą i konsultuje. Wszystko za pomocą unikalnych materiałów wykończeniowych i produktów dekorujących przestrzeń. Także na zamówienie. Jeśli marzą ci się nietypowe meble tapicerowane, czy gadżety z ceramiki, wpadaj prosto do METAFORMY. Potwierdzenie masz poniżej. SOFA Bibik loft Ta sofa potrzebuje przestrzeni. Nie przysuniesz jej do ściany. Za to masz pewność, że nie usłyszysz krzyku nad uchem "Nie siadaj na oparciu!". Bo tam, gdzie na przeciętnej kanapie lokujesz swoje plecy, możesz usadzić szanowny zadek. Pogmatwana, ale funkcjonalna, pomieści dużo więcej gości, którzy na pewno nie zasiądą na niej z obojętnością. Light Tripod Stand Cone Lights i MIRROR BALL Co dwie lampy, to nie jedna. METAFORMA proponuje te od Toma Dixona. Jedna z nich to wariacja na temat żarówek, druga składa się z trzech kul dających efekt lustrzanego odbicia. Nie mylić z kulami dyskotekowymi. Nie ma tu nic z wiejskiej imprezy. METAFORMA ul. Lubelska 14, Kraków,Katarzyna Kamińska