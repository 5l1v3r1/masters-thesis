Obecnie widoczny jest trend na urządzanie wnętrz biurowych w domowym klimacie. Do mniejszych biur wybierane są meble, które pierwotnie były dedykowane wnętrzom prywatnym. Meble systemowe też są nadal obecne, ale najczęściej wybierane są do przestrzeni biurowych typu open-space. Sale konferencyjne, strefy dedykowane pracy kreatywnej, czy przestrzeń służąca do relaksu zdecydowanie idą w kierunku domowego klimatu. W pokojach przeznaczonych na spotkania czy konferencje pojawią się drewniane stoły, krzesła tapicerowane, lampy stojące czyli meble bardziej dedykowane wnętrzom mieszkalnym, jakie wybralibyśmy do pokoju dziennego. To nadaje domowy, ciepły klimat przestrzeni biurowej. Z materiałów wybieranych do biur modne jest drewno połączone z białymi lakierowanymi lub matowymi powierzchniami. W biurowych holach i strefach relaksu znajdziemy coraz częściej wygodne pufy. Ma być wygodnie, komfortowo i przyjemnie dla oka. Jeśli chodzi o kolory, to wszystko zależy od branży. Jeśli biuro powstaje dla branży kreatywnej, to jest kolorowo i odważnie, ale np. instytucje finansowe stawiają na stonowaną kolorystykę i zachowawcze projekty. Stale popularnością cieszą się meble w odcieniach szarości, bieli oraz w tonacji ciepłego beżu.,Katarzyna Kuźma