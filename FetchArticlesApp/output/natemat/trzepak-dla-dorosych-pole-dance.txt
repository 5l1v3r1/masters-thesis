Czasy mojego dzieciństwa w dużym stopniu upłynęły pod znakiem swobodnej zabawy na świeżym powietrzu. Aktywność ruchowa dominowała w wielu podejmowanych przez nas jako dzieci grach oraz działaniach. Choć prawdopodobnie mało myśleliśmy o wielu korzyściach - oprócz bezpośrednio odczuwanej przyjemności - które zeń czerpiemy. Wśród różnych zabaw jedną z moich ulubionych były „wygibasy” na trzepaku, co przypomniało mi się z chwilą, kiedy zaciekawiłam się pole dance – również w praktyce. Pole dance – sztuka i sport Pole dance na poważnie to taniec z wykorzystaniem pionowej rury (drążka). W najbardziej zaawansowanej formie łączy w sobie sztukę (Pole Dance) i sport (Pole Sport). Stanowi element przedstawień teatralnych oraz cyrkowych a także pole do zmagań dla osób, które dążą do osiągnięcia maksymalnych możliwości swojego ciała pod kątem precyzji i techniki wykonania. Ze swojej perspektywy rozpatruję go w kategorii dziedziny fitness. Dyscyplina ta jest jednak bardzo obszerna, posiada swoją historię, klasyfikację, nazewnictwo i autorytety. Z tego względu należy przyznać jej swoistą odrębność, choć wciąż znajduje się w początkowej fazie rozwoju. Korzenie historyczne Korzeni pole dance upatruje się w afrykańskich plemiennych rytuałach. Podczas festynów organizowanych ku czci wiosny, kobiety tańczyły dokoła drewnianych pali. Dopiero w późniejszych czasach nabrał on czysto rozrywkowego charakteru. W latach dwudziestych XX wieku popularność zyskały pokazy organizowane w ramach obwoźnych jarmarków. Można było na nich zobaczyć kobiety, które podczas zmysłowego tańca używały jako rekwizytu drążka podpierającego namiot, w którym odbywało się widowisko. Stamtąd taniec ten zawędrował do barów i klubów nocnych, by w następnej kolejności ewoluować i stać się dyscypliną sportową (o aspiracjach olimpijskich). Ogólna charakterystyka Mnie osobiście najbardziej podoba się akrobatyczny charakter tej dyscypliny, która pozwala rozwijać się nawet osobom już wysportowanym. Katalog obejmuje ponad 500 pozycji, podzielonych ze względu na stopień zaawansowania. Liczba figur nie jest skończona a nowe elementy powstają na bieżąco. Nomenklatura obejmuje również uchwyty, pozycje nóg oraz ułożenie korpusu. Regularny trening wpływa na rozwój siły i wytrzymałości siłowej. W pracę zaangażowane są mięśnie całego ciała. Znacznej poprawie ulega również koordynacja. Wykonanie wielu ćwiczeń wymaga gibkości. Siłą rzeczy również ta sprawność musi ulec poprawie. Choć w celu maksymalizacji efektów, na rozwój tej ostatniej dobrze poświęcić trochę czasu nawet bez rury. W praktyce Naukę pole dance mogą rozpocząć nawet osoby, które do tej pory były mało aktywnie fizycznie. Jednak te muszą przygotować się w pierwszej kolejności na wzmacnianie mięśni, które będą pokonywały siłę grawitacji oraz dźwigać ciężar całego ciała. Ważną rzeczą jest również panowanie nad swoim środkiem ciężkości oraz umiejętność utrzymania równowagi w różnych pozycjach oraz podczas przechodzenia z jednej do drugiej. Ostatecznie wytrwałość owocuje wysmukleniem oraz ujędrnieniem sylwetki. Znajomość techniki wykonywania kolejnych figur sprawia, że stają się one łatwiejsze, choć w dalszym ciągu wymagają wykorzystania odpowiedniej siły. Co ciekawe, osiągnięcie estetycznych efektów wizualnych wymaga wiedzy nawet o tym jak stawiać stopy oraz o działaniu siły odśrodkowej i dośrodkowej. Panowanie nad własnym ciałem w przestrzeni wymaga intuicyjnego rozumienia podstawowych praw fizyki. Wszystko to wpływa na czas dokonywania postępów, który może różnić się diametralnie, w zależności od naturalnych predyspozycji, dotychczas podejmowanych aktywności, ale i osobistej motywacji. Strój nie powinien krępować ruchów oraz ślizgać się po rurze. Z tego względu najlepiej mieć go na sobie jak najmniej. Właściwe będą (zwłaszcza na początku) krótkie i obcisłe ubrania. Szczególnie pierwsze miesiące wiążą się z obecnością siniaków na różnych partiach ciała. Po jakimś czasie skóra przystosuje się do tego, iż jest poddawana takim bodźcom i zastosuje odpowiedni mechanizm ochronny. Natomiast na początku warto stosować w miejscu stłuczenia zimne okłady (najlepiej od razu po uderzeniu), maść arnikową czy maść nagietkową. Okłady możemy przygotować również domowymi sposobami. Żeby być bardziej precyzyjną, wspomnę dodatkowo, że obecnie organizowane są również grupy dla dzieci (już nie tylko trzepak) i mężczyzn. Niestety ogólnie koszt zajęć jest na razie dość wysoki (co oczywiście można zrozumieć). Z kolei ćwiczenie w domu wymaga samodzielnego zaznajomienia się z zasadami bezpieczeństwa oraz dokładną techniką wykonania. Polecam tylko osobom, które wiedzą, że są w stanie nie tylko taką wiedzę zdobyć, ale również wziąć na siebie ciężar automotywacji do naprawdę intensywnych treningów. Oczywiście warto. ,Magda Piestrzyńska