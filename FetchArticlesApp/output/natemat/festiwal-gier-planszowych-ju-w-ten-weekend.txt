Planszówki to świetna forma spędzania wolnego czasu. Jak to jednak z każdym hobby bywa - najlepiej smakuje w grupie. Nie dziwi więc nikogo, że coraz większą popularnością cieszą się wszelkiej maści konwenty i festiwale. Już w ten weekend w Warszawie odbędzie się kolejna taka impreza - Kocioł. Po zeszłorocznej udanej imprezie organizatorzy nie spoczęli na laurach. Poprzedni, a zarazem pierwszy w historii Kocioł odwiedziło prawie 2350 gości, co było olbrzymim sukcesem. W tym roku może być jeszcze ciekawiej za sprawą licznych atrakcji. Cała impreza będzie gościć zarówno na parterze, jak i na sześciu kolejnych piętrach Politechniki Warszawskiej, a obecne na niej będą czołowe wydawnictwa z całego kraju. Odbędą się liczne prezentacje zapowiadanych na październik tytułów oraz świeżo wydanych nowości. Główny patronat nad imprezą sprawuje Granna, która po raz pierwszy szerszej publiczności zaprezentuje Rancho - młodszego brata kultowego Superfarmera. Nie zabraknie też innych fantastycznych wydarzeń, z którymi można zapoznać się czytając program festiwalu. Kolejnym gwoździem programu będzie spotkanie z jednym z najsłynniejszych projektantów gier planszych - doktorem Reinerem Knizią. Autor odpowiedzialny za takie pozycje jak Geniusz, Tygrys i Eufrat, Ra, czy Władca Pierścieni: Konfrontacja, a także wiele, wiele innych, będzie gościem Kotła i porozmawia z polskimi fanami. Nie zabraknie oczywiście możliwości zdobycia autografu. Poza przygotowanymi przez organizatorów atrakcjami nie zabraknie oczywiście miejsca do grania. Przeróżne gry będzie można zdobyć w wypożyczalniach, a do dyspozycji odwiedzających festiwal oddane będą games roomy. Także początkujący będą mogli wejść w świat nowoczesnych planszówek - gdyż jak to zwykle bywa na takich imprezach nie zabraknie chętnych, by wytłumaczyć zasady. Nie zabraknie też miejsca dla maluchów, które w przeznaczonych dla nich salach na pewno nie będą się nudzić. Kocioł 2012 odbędzie się już w ten weekend w budynku Wydziału Inżynierii Środowiska na Politechnice Warszawskiej. Wstęp oczywiście darmowy.,Rafał Kimla