Nie ma chyba lepszego czasu na wyjazd do Madrytu niż maj. W powietrzu będzie czuć jeszcze świeżość wiosny, ale już raczej nie zmarzniemy wieczorami. To idealny moment na całodzienne, leniwe zwiedzanie. W niektórych częściach miasta, dosłownie co kilka metrów, trafimy na gwarne tapas bary, w których spotkamy zarówno miejscowych, jak i turystów z całego świata. Hiszpanie są ogromnie otwarci i najczęściej bardzo chętnie pomagają zainteresowanym turystom, trafić w najciekawsze miejsca. Warto wziąć ze sobą rozmówki i być otwartym na propozycje. Moi znajomi, ze względu na zawartą w którymś z barów znajomość, wylądowali na wielkim hiszpańskim weselu. To dopiero doświadczenie! Tapas przy Calle Cava Baja Dobrym pomysłem będzie swój pierwszy wieczór zaplanować którymś z barów tapas przy Calle Cava Baja, osławionej w przewodnikach ulicy pełnej ciekawych lokali. Klimatyczna uliczka, nocą zapełnia się ludźmi, którzy przychodzą tutaj nie tylko zjeść, ale także po prostu spotkać się i pogadać, to taki „biforek” przed wyjściem na koncert, na imprezę... albo po prostu sposób, na spędzenie wieczoru ze znajomymi. Przy Calle Cava działa kilka słynnych "evergreenów" (jak np. Casa Lucas), ale także co sezon pojawiają się nowe miejsca. Warto kierować się instynktem i wybrać np. tę knajpę, z której dochodzą najbardziej apetyczne zapachy. Tapas to wizytówka Hiszpanii. W tej kategorii istnieje kilka klasyków, jednak kucharze bardzo starają się tworzyć nowe kompozycje. Przechodząc obok barów, bezwstydnie patrzcie ludziom na talerze. Jakieś danie wygląda interesująco? Nie obawiajcie się podejść i zapytać co to. A nóż, wylądujecie na hiszpańskim weselu. Po hiszpańsku, ale troszkę spokojniej? Jeśli jednak preferujecie bardziej kameralne miejsca, spróbujcie uciec z Calle Cava np. na Calle General Diaz Porlier. Pod numerem 91 działa Txirimiri, sympatyczna baskijska restauracja. Menu jest typowo mięsne, więc wegetarianie mogą być zawiedzeni. Innym, świetnym miejscem na kolacje jest Gau Cafe. To lokal, którego ogromną zaletą jest fantastyczny taras urządzony na dachu. Takie trochę nieoczywiste, ukryte miejsca są dla mnie najciekawsze. Mieszkańcy przychodzą tutaj głównie na wieczornego drinka, chociaż można też coś zjeść. Kucharze zawsze mają na uwadze preferencje klientów, dlatego w karcie, obok dań typowo mięsnych, znajdzie się też kilka ciekawych propozycji dla wegetarian. Rozciąga się stąd widok na dzielnicę Lavapies, która uważana jest za serce Madrytu. Super miejsce dla tych, którzy po całodziennym zwiedzaniu naprawdę nie mają już ochoty na imprezowanie i głośne tapas bary. Serowy gastobar Gastobar to mój ulubiony rodzaj baru. Nigdy nie rozumiałam jak można siedzieć ze szklanką drinka i zagryzać go tylko solonymi orzeszkami. Przecież ucztowanie to najlepsza forma imprezowania! Założyciele Cheesebaru Poncelet Punto z wielką pasją pochodzą do win i serów, dlatego ich lokal z założenia miał specjalizować się w selekcji serów dopasowanych do wina. Ostatecznie restauracja serwuje także dania gorące i mięsne. Za barem pracują prawdziwi specjaliści, którzy udzielają się, jako autorytety w gastronomicznych czasopismach. Nie ma mowy, żeby się czegoś od nich nie nauczyć. Dlatego warto tutaj być otwartym na nowości. Wnętrza i komunikacje wizualną dla lokalu zaprojektowało studio Gabriel Corchero. Wegetarianie i weganie Wegetarianie raczej nie będą mieli w Hiszpanii łatwo. Większość najbardziej uznanych knajp serwuje tutaj głównie mięso. Na szczęście, ponieważ coraz więcej klientów oczekuje wegetariańskich i wegańskich opcji, w restauracjach powinno zawsze być chociaż kilka takich pozycji. Poszukując typowo wegańskiego miejsca trafiłam na kawiarnię Rayen Vegano, której zdjęcia nie tak dawno temu obiegły internet. Artyści z kolektywu Somosfos przemalowali jej elewację stwarzając efekt złudzenia optycznego. To dość skromne, ale bardzo sympatyczne miejsce, w którym spróbujemy hiszpańskiej kuchni roślinnej.,Maja Święcicka