Mistrzostwa Europy w Piłce Ręcznej Mężczyzn zbliżają się wielkimi krokami. Zawody rozpoczną się już 15 stycznia, więc najwyższy czas, by przypomnieć o nich kibicom. Jak? Z różańcem w ręku i orzełkiem na szyi. – Razem aż do finału, w walce o zwycięstwo w każdym meczu! Ten zespół to nasza duma, ten kraj to nasza Ojczyzna, piłka ręczna to nasze życie! – brzmi hasło polskich szczypiornistów. Bojowe miny i wzrok, którego może bać się konkurencja, zaciśnięte pięści. Najważniejsze jest jednak zbliżenie na detal. W filmie opublikowanym przez KS Vive Tauron Kielce polscy sportowcy występuje w barwach narodowych, a w dłoniach ściskają różańce. Szyje kilku ozdabia zaś srebrny orzełek. W taki właśnie sposób kibice mają wzmocnić sympatię względem szczypiornistów. – Do boju, biało-czerwony NARODZIE, dajcie z siebie wszystko! – można przeczytać pod filmem "Duma, Ojczyzna, Piłka Ręczna". Warto dodać, że już podczas ostatnich światowych mistrzostw, zawodnicy mieli wygrać dzięki wierze. Jak pisaliśmy, medal zapewniły ponoć gorliwe modlitwy. Twórcy spotu idą więc sprawdzoną ścieżką i trafiają na podatny grunt. Komentujący internauci są bowiem zachwyceni. – Hahaha, normalnie faszyzm. Michnik będzie miał zawała. Po dwudziestu pięciu latach tej ich "normalności" wreszcie zaczyna być normalnie. Jak ich odstawiliśmy od koryta – napisał jeden. Wypowiedzi w podobnym tonie jest więcej. "Chłopaki, dzięki za Wasze świadectwo", "Bóg-Honor-Ojczyzna!﻿" czy "Duma! jakoś inaczej się w Polsce oddycha ostatnio﻿" - to tylko kilka z nich. Wygląda więc na to, że sport jest również narodowy, pytanie tylko czy dla wszystkich.,Karolina Błaszkiewicz