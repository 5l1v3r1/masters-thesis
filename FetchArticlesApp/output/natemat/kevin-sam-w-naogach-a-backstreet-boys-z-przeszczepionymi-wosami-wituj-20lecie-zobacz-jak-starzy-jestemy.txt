Truizmem jest stwierdzić, że czas leci nieubłaganie i dziwnie szybko. I o ile mogą do nas nie przemawiać zmieniające się cyfry z kalendarza, to bezlitosnymi znacznikami czasu są symbole popkultury i techniki. Kiedy uświadomimy sobie, że Kevin, który zostawał sam w domu ma dzisiaj 33 lata i zmaga się z licznymi uzależnieniami, poczujemy się starzy. Nigdy już nie będziemy młodsi – z tym w ostateczności możemy się zgodzić. Ciężej już za to przyznać, że się starzejemy – nie my, nie nasze pokolenie. My jesteśmy ciągle młodzi i piękni – sądzą dzisiejsi 20- i 30-latkowie. Zmieniające się cyfry w kalendarzu nie robią na nikim wrażenia, a między jednymi a drugimi urodzinami nie ma praktycznie żadnej różnicy. Jednak wystarczy spojrzeć na zdjęcia ze szkoły, spotkać się z dawno niewidzianymi znajomymi czy przypomnieć sobie, że popularna dziś aktorka prowadziła kiedyś program dla dzieci. Wtedy nie jest już tak pięknie. Dziennikarze serwisu BuzzFeed przygotowali dla swoich czytelników listę "43 rzeczy, które sprawią, że poczujesz się stary". Niektóre przykłady trafią pewnie tylko do Amerykanów, ale część z nich może zrobić wrażenie także na nas. Legendarny film "Kevin sam w domu" – świąteczny hit polskiej telewizji ma już 24 lata. Mniej czasu minęło od premiery filmu do lądowania na Księżycu, niż od premiery do dzisiaj. Sympatyczny mały blondyn MacCaulay Culkin nie jest już ani mały, ani sympatyczny. Plotkarskie media rozpisywały się o problemach 33-letniego aktora z narkotykami, alkoholem i lekami, a nawet wieszczyły mu śmierć w ciągu pół roku. Znacznie lepiej radzi sobie bohaterka ekranów, która w czasach świetności Culkina była w cieniu, za to dzisiaj jej gwiazda błyszczy. Przyciągająca wzrok mężczyzn i wzbudzająca zazdrość u kobiet Scarlett Johansson. W 1994 roku, jako 10-latka zadebiutowała w epizodzie w filmie "Małolat". Dzisiaj jest dojrzałą kobietą, grającą główne role w produkcjach z wielomilionowymi budżetami. Oglądaliście w sobotnie poranki "Power Rangers"? Pierwszy odcinek serialu wyemitowano w 1993 roku. Dokładnie 20 lat temu. Aktorzy, grający w serialu zdecydowanie nie przypominają już młodzieńców. Ale my też nie przypominamy siebie z czasu, kiedy telewizja Polsat puszczała serial w Polsce. Pytanie kto zmienił się bardziej. Nieco starsi widzowie na pewno byli zachwyceni "GoldenEye" z Piercem Brosnanem i Izabellą Scorupko. Cóż, film ma już 16 lat, a ostatni raz w serii filmów o agencie 007 irlandzki aktor pojawił się 11 lat temu. I o ile Pierce Brosnan trzyma się doskonale, tego samego nie można powiedzieć o idolu nastolatek o cięższym guście muzycznym. Axl Rose, lider Guns N' Roses, nadal jeździ ze swoim zespołem po świecie (chociaż skład jest zupełnie inny), w zeszłym roku był nawet w Polsce. Jednak teraz głos Axla jest cieniem tego z lat 90., to jego twarz jest dwa razy większa. To zasługa alkoholu, muffinek i botoksu. Popularny młodzieżowy boysband Backstreet Boys właśnie wyruszył w trasę koncertową. Świętuje 20-lecie powstania. Muzycy, którzy byli bożyszczami nastolatek przestali nimi już być dawno temu. Najmłodszy z nich ma 33 lata, najstarszy 41. Jeden z muzyków przeszczepił sobie nawet włosy. Wystarczy? Dla nas tak, nie chcemy się już dołować wspomnieniami z dzieciństwa, które dzisiaj wydaje się epoką przedlodowcową. Jesteśmy starzy. Naprawdę starzy. Czytaj także: Trampki, śpiochy, deskorolki, Myszka Minnie na mankietach. Po co nam moda, która nie pozwala dorosnąć? Kultowy magazyn "Komputer Świat Gry" znika z rynku,Kamil Sikora