Czy to początek emerytury Tomasza Golloba? Legendarny zawodnik właśnie poinformował, że nie zamierza wystartować w nadchodzącym sezonie żużlowego Grand Prix. Decyzja rutynowanego zawodnika jest prawdopodobnie związana z kontuzją, której Gollob uległ pod koniec ubiegłego sezonu. W rozmowie z lokalnym dziennikiem "Nowości" podkreśla jednak, że decyzję o odejściu z rywalizacji w najbardziej prestiżowych w żużlowym świecie zawodach podjął także ze względu na wiek. - Długo myślałem nad tą decyzją. 19 lat ścigałem się w cyklu Grand Prix. Wystarczy! Nie mam już 23 lat, jak nowo kreowany mistrz świata Tai Woffinden. On i o rok starszy Emil Sajfutdinow są na początku swojej kariery i oni muszą ścigać się w Grand Prix - stwierdził Tomasz Gollob. - Gdybym był w ich wieku, to z pewnością też chciałbym rywalizować w cyklu. Jestem w zupełnie innej sytuacji - podkreślił. Rezygnacja z udziału w serii Grand Prix w 2014 roku nie oznacza jednak, że popularny bydgoszczanin na dobre opuszcza speedway.- Teraz cała "para" idzie w rozgrywki ligowe i turnieje - zaznaczył Gollob. I dodał, że w zbliżającym się sezonie za najważniejszy cel stawia sobie walkę o tytuł indywidualnego mistrza Europy.,Jakub Noch