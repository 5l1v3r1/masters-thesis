W tym miasteczku w Wielkiej Brytanii znajomość mapy Europy nie jest najwyraźniej w dobrym tonie. Jedna z tamtejszych szkół rozdała uczniom dzienniczki. Nie byłoby w tym nic dziwnego, gdyby nie to, że mapa, którą można znaleźć w środku zeszytu wprowadza w błąd tych, którzy starają się na niej znaleźć Polskę. Jak informują polonijne media na Wyspach, mała Polka, która uczęszcza do szkoły Ribston Hall, Secondary School w Gloucester, i która jak pozostałe dzieci została obdarowana dzienniczkiem, była bardzo zdziwiona, kiedy się okazało, że w miejscu, w którym powinna widnieć polska flaga znajduje się inny symbol. Wydawca dzienniczka pomylił się dwukrotnie - raz przypisując złą flagę Polsce, a drugi raz w legendzie - tam również nie ma biało-czerwonej. Zamiast tego twórcy "nowej" mapy Europy zamieścili inną flagę. W legendzie mapki jest już nieco lepiej, ale tutaj z kolei nasze narodowe barwy zostały przetasowane - u góry czerwony, na dole biały. Tak wygląda flaga Monako, ale najwyraźniej taki "szczegół" uszedł uwadze niezbyt czujnych wydawców dzienniczka. Jak zauważają dziennikarze polonijnych mediów, przed dociekliwą uczennicą, żaden z nauczycieli nie zgłaszał obiekcji odnośnie fatalnej pomyłki. Sprawę postanowił nagłośnić ojciec dziewczynki, który nie krył oburzenia całą sprawą. "Nasz kraj nie jest mały, a poza tym wiadomo, jak duży miał wkład w obronę Wielkiej Brytanii podczas II wojny światowej. Uważam, że sprawa jest dosyć bulwersująca dla Polaków, poza tym, że może godzić w uczucia patriotyczne, to również wprowadza w błąd edukujące się dzieci” – napisał.,Dominika Majewska