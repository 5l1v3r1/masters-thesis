Tak obfity program głoszony był w kampaniach wyborczych prezydenta Andrzeja Dudy i parlamentarnej przez PiS. Kandydat na prezydenta obiecywał „odbudowę” Polski i tym podobne „dobrodziejstwa”. PiS zapowiadał m.in. program 500+ co było wyrafinowaną korupcją polityczną. Podobnie jak lekarstwa bezpłatne dla seniorów, co stałoby się obszarem do niespotykanych nadużyć. Zapewne setki tysięcy obywateli uwierzyło, że możliwe jest obniżenie wieku emerytalnego, w sytuacji, gdy wszystkie prognozy demograficzne wskazują, że w 2050 roku populacja Polaków zmniejszy się do 29 – 30 milionów. Wszystkie najpoważniejsze prognozy wykazują, że dzisiaj na jednego emeryta pracują ponad cztery osoby, podczas gdy w 2050 roku będą pracowało na jednego emeryta tylko 1,8 osoby w wieku produkcyjnym. To są fakty, które w sposób cyniczny zostały zakłamane hasłem „dobrej zmiany”, pod którą krył się de facto konstytucyjny zamach stanu. Apeluję do wszystkich parlamentarzystek i parlamentarzystów z PiS, abyśmy rozpoczęli poważne prace na rozwojem gospodarczym, aby nadal spadało bezrobocie tak jak w ostatnich latach rządów PO, aby obywatele mieli pracę, a nie spoglądali na przysłowiową wierzbę, czy wyrosną tam gruszki obiecane przez PiS. Podejmijmy prace nad dalszą rozbudową infrastruktury na rzecz rodziny, aby nadal powstawały przedszkola i żłobki w takim tempie jak przez ostatnie lata rządów koalicji PO-PSL. To jest droga do rozwoju, czyli praca dla obywateli i rozbudową infrastruktury dla rodzin, a nie rozdawnictwo pieniędzy. W Waszej koncepcji, samotna matka, pracująca w supermarkecie przy kasie, przekroczy pułap dochodu i nie dostanie tych mitycznych 500 złotych na swoją jedyną pociechę, ale małżeństwo o dochodach dziesięciokrotnie przewyższających dochód matki wychowującej samotnie dziecko, dostaną na drugie dziecko 500 zł. To jest obrzydliwa niesprawiedliwość. Nie podjęliście procedowania żadnego projektu w parlamencie, który miałby pomóc ludziom, aby obywatele mieli więcej pracy i godnej płacy. Obiecywaliście podniesienie kwoty wolnej od podatku, pytam, GDZIE JEST TEN PROJEKT USTAWY? Ja chciałbym z Wami nad takimi projektami pracować, a nie być świadkiem nocnej hucpy zawłaszczania mediów, ubezwłasnowolnienia Trybunału Konstytucyjnego, czy nowelizacji ustawy o Policji umożliwiającej dowolną inwigilację obywateli. Apeluję, dosyć tych igrzysk, wykonujmy przysięgę, którą składaliśmy narodowi.,Jerzy Borowczak