Microsoft chwyta się różnych sposobów, by użytkownicy komputerów osobistych skorzystali z darmowej aktualizacji do systemu Windows 10. Nie wszystkim jednak podobają się stosowane przez koncern metody. Jedna z Amerykanek pozwała technologicznego giganta do sądu. I wygrała. Choć najnowszy system operacyjny Microsoft zbiera pochwalne recenzje, lawina krytyki spada na korporację za rozmaite triki wymuszające na posiadaczach starszych wersji Windowsa aktualizację do opatrzonego numerem 10 sztandarowego produktu firmy. A ponieważ system jest świeży, toteż na niektórych komputerach nie funkcjonuje prawidłowo i sprawia problemy. Teri Goldstein, mieszkanka Sausalito w Kalifornii, której komputer został „zmuszony” do pobrania bezpłatnej aktualizacji, złożyła przeciwko firmie pozew w sądzie, opiewający na kwotę 10 tys. dolarów. Na tyle wyceniła straty z tytułu awarii, jakiej doznał jej sprzęt z chwilą zainstalowania Windows 10. Poszkodowana wygrała sprawę. Początkowo Microsoft planował złożyć apelację od wyroku, ale jak wytłumaczył jego rzecznik koncern wycofał swój wniosek, chcąc uniknąć dalszych kosztów. Od 1 czerwca 2015 roku w systemach Windows 7 i Windows 8.1 jest możliwe zarezerwowanie przez internet systemu Windows 10. Aktualizacja do najnowszej platformy operacyjnej jest bezpłatna. Koniec promocji wyznaczono na 29 lipca 2016 roku. Po tym terminie za ostatni system operacyjny Microsoft użytkownik będzie musiał już zapłacić.,Dawid Wojtowicz