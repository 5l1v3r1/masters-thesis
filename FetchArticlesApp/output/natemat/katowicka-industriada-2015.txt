Jak co roku w drugą sobotę czerwca w wyjątkowy sposób ożywają zabytki techniki województwa śląskiego. Podczas tegorocznej Industriady będzie można skorzystać z ponad 300 atrakcji i odwiedzić 42 przemysłowe obiekty w 27 miastach. Wyjątkowy program działań przygotowali opiekunowie katowickich zabytków industrialnych. Mimo że większość industriadowych atrakcji przewidziano na 13 czerwca, część obiektów świętowanie zacznie dzień wcześniej. W piątek 12 czerwca w ramach tzw. Rozruchu Maszyn ożywi się Walcownia Cynku w Katowicach-Szopienicach. Dzięki kooperatywie instytucji Ars Cameralis i Fundacji Ochrony Dziedzictwa Przemysłowego Śląska „katedralną” przestrzeń walcowni wypełnią dźwięki muzyki elektronicznej. Impreza pod hasłem „Industrialny Rave” to koncerty takich artystów jak Function, Terranova czy Nervy. Poza muzyką uczestnicy będą mogli oglądać filmy i fotografie, m.in. wybranych obiektów przemysłowych Zagłębia Ruhry. Na Rozruch zaprasza też MDK Szopienice – Giszowiec, który 12 czerwca organizuje symboliczny powrót z szychty w formie spaceru nordic walking. Uczestnicy, wyposażeni w kaski górnicze oraz lampy, wyjdą z Kopalni Węgla Kamiennego Murcki-Staszic i przejdą w kierunku Giszowca i Nikiszowca. W dzień Industriady katowickie przemysłowe obiekty ruszą pełną parą. Galeria Szyb Wilson zaprasza na nietypowe zwiedzanie w czasie „spaceru dźwiękowego”, a także do udziału w rowerowej grze terenowej, warsztatach kulinarnych i zajęciach plastycznych. Odwiedzający Muzeum Śląskie będą mogli spojrzeć na Katowice z wieży widokowej, wziąć udział w warsztatach zdobienia porcelany, posłuchać koncertu „Larmo w Bogucicach” i oglądnąć w plenerze film Autobus odjeżdża 6.20. W czasie Industriady ożyje też Giszowiec. Jako punkt widokowy uruchomiona zostanie platforma wieży wyciągowej KWK Murcki-Staszic – dotychczas niedostępna dla zwiedzających. Na placu pod Lipami przez cały dzień odbywać się będą warsztaty, wystawy, spektakle teatralne, a finałem imprezy będzie plenerowy pokaz Paciorków jednego różańca Kazimierza Kutza. Odwiedzający Nikiszowiec będą mogli skorzystać z warsztatów fotograficznych, plastycznych i logicznych, oglądać wystawy i wziąć udział w premierze interaktywnego spaceru po dzielnicy. Do świętowania przyłączy się także Porcelana Śląska Park, gdzie przygotowano m.in. warsztaty ozdabiania filiżanek, projektowania uniformów oraz studio fotograficzne stylizowane na lata 30. Prawdziwym hitem tegorocznej Industriady jest otwarcie stałej wystawy opowiadającej o historii hutnictwa cynku w szopienickiej Walcowni. Po raz pierwszy będzie można ją zobaczyć właśnie 13 czerwca. W wyjątkowym przemysłowym gmachu zaprezentowana zostanie też wystawa prac Erwina Sówki – w tym obraz przygotowany specjalnie na Święto Szlaku Zabytków Techniki. Industriada to świetna okazja, żeby zobaczyć, jak przemysłowa przeszłość miasta może być twórczo wykorzystywana dziś i jak w nietypowy sposób można ożywiać zabytki techniki. Oprac. Hanna Kostrzewska,Rajza Po Kato