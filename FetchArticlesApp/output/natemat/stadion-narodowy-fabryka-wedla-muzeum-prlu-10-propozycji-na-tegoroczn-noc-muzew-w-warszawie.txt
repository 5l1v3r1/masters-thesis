Prawie 150 miast weźmie udział w tegorocznej edycji Nocy Muzeów. My wybraliśmy najciekawsze propozycje z Warszawy. Zwiedzanie Stadionu Narodowego, degustacja czekolady w fabryce Wedla, a może wycieczka po Muzeum Historii Żydów Polskich? 18 maja Stadion Narodowy zaliczy debiut w akcji Noc Muzeuów. Jest na co czekać, bo zwiedzający będą mieli możliwość wejścia na oświetloną płytę stadionu, gdzie rozgrywane były mecze EURO 2012. To jednak nie wszystko. Organizatorzy udostępnią także inne zakamarki obiektu, w tym m.in. trybunę VIP i szatnie dla zawodników. W godzinach 20:30-21:00 gości oprowadzał będzie dziennikarz sportowy Stefan Szczepłek, a w godz. 19:30-20:00 i 21:30-22:00 Tomasz Wołek, publicysta i komentator sportowy. Na zwiedzających czekać też będzie wystawa "Świat Wielkiego Futbolu", na którą składa się ponad 1000 przedmiotów: koszulek, piłek, butów, pucharów i zdjęć. Co ważne, każdy, kto chce zwiedzić stadion, musi wcześniej wysłać maila na adres nocmuzeow@stadionanrodowy.org.pl z imieniem i nazwiskiem oraz godziną i nazwą wydarzenia, w którym chciałby wziąć udział. Zapisy trwają do 18 maja do godz. 12:00. Kolejny debiutant tegorocznej edycji. Muzeum Historii Żydów Polskich zaprasza do obejrzenia multimedialnej instalacji opartej o materiał filmowy, który dokumentuje życie Żydów w międzywojennej Polsce. Wydarzeniem muzycznym będzie koncert zespołu Alte Zachen, którego kompozycje stanowią połączenie chasydzkich pieśni liturgicznych, rock 'n' rolla i psychodelicznego rocka. Ponieważ otwarcie muzeum miało miejsce ledwie kilka tygodni temu, organizatorzy zapraszają do odkrywania architektury budynku. O koncepcji i symbolice muzeum opowiedzą edukatorzy. Najsłodsze miejsce Nocy Muzeów. Podczas wycieczki po fabryce będzie można poznać historię zakładu, skosztować czekolady, obejrzeć taśmę produkcyjną i dawny gabinet Jana Wedla. Zwiedzanie rozpocznie się o godzinie 20:00, a jednorazowo do fabryki wchodzić będą 20-osobowe grupy. Trzeba zabrać ze sobą dowód osobisty. Jak donosi nasz bloger Jakub Górski, jedną z atrakcji będzie replika samolotu RWD 13, w przeszłości używanego do transportu słodkości Wedla. Zwiedzanie z zamkniętymi oczami? W siedzibie Polskiego Związku Niewidomych będzie można się przekonać, jak to jest. Organizatorzy przygotowali m.in. pokaz twórczości osób niewidomych oraz zaprezentują sprzęt, który ułatwia im naukę, pracę i życie codzienne. Kustoszami będą właśnie niewidomi, którzy przeprowadzą zwiedzających przez ekspozycję i odpowiedzią na pytania. Zachęcą też do nauki pisma Braille'a. Muzyka z lat 60. i 70., propagandowe filmy, przymierzanie stroju milicjanta, pamiątkowe zdjęcie w mundurze funkcjonariusza ZOMO – to tylko niektóre atrakcje, jakie czekać będą na zwiedzających w małym Muzeum-Mieszkaniu w stylu PRL. Dostać się tam można samemu lub wsiadając do Nyski, która odjeżdżać będzie spod dawnego Domu Partii przy rondzie de Gaulle'a o godz. 20:00, 20:45, 21:30, 22:15, 23, 23:45, 00:30 i 1:15. Nowe spojrzenie na Warszawę. DSH zaprasza na wirtualne spacery z obcokrajowcami, którzy opowiedzą, jak odkrywali miasto, które miejsca szczególnie zapadły im w pamięć, a które przypominają ich rodzinne strony. W ramach "Nocnej Sjesty" będzie można zagrać w gry planszowe i zręcznościowe, a także poznać egzotyczne sposoby spędzania wolnego czasu. "Korytarze wypełnią zapachy „Kuchni Dantego”, yerba mate, wodnej fajki i parzonej po turecku kawy" – zachęca na swojej stronie DSH. W ramach multimedialnego muzeum, które "odwiedzić" będzie można w trzech miejscach, warszawiacy zobaczą setki tysięcy dóbr kultury utraconych w wyniku II wojny światowej – zniszczonych lub wywiezionych z kraju. Los wielu pozostaje nieznany. Wśród nich są m.in. dzieła Rafaela, Carracciego, Brueghela, van Dycka, Matejki, Wyspańskiego i Kossaka. To już czwarta edycja Muzeum Utraconego, które ma na celu przywrócenie pamięci o dziedzictwie kulturowym Polski. "Obyczaje i kultura przedwojennej Polski" – to tegoroczne hasło Muzeum Powstania Warszawskiego. Noc Muzeów rozpocznie się tam już o godz. 15:00: rodzinne zespoły będą mogły zagrać w grę terenową inspirowaną losami Jana Rodowicza "Anody". Uczestnicy dowiedzą się, o co chodziło z akcją pod Arsenałem, ile plakatów można rozkleić w ciągu minuty oraz gdzie była Pomarańczarnia. Dla zainteresowanych bronią i amunicją organizatorzy przygotowali pokazy filmów dokumentalnych konspiracyjnego uzbrojenia. Uruchomiona zostanie także amatorska radiostacja krótkofalowa, która będzie nadawała z pomieszczenia, gdzie znajdują się repliki sławnych radiostacji "Błyskawica" i "Burza". W Muzeum przez cały wieczór będą się odbywać warsztaty i wykłady poświęcone kulturze przedwojennej Warszawy. Wyższa Szkoła Artystyczna zaprasza na pokaz projektu artystycznego, który odbędzie się w Sali Koncertowej na Zamku Królewskim. To będzie prawdziwy 'Bal duchów". W rytm muzyki tańczyć będą duchy przyprószonych kurzem postaci. Wszystko w ramach spektaklu "Sen Watteau" w reżyserii Anny Rudzińskiej. Wstęp tylko z zaproszeniami, które odebrać można w Punkcie Informacji Zamku Królewskiego. Centrum Nauki Kopernik co roku przyciąga rzesze zwiedzających. Tym razem będzie pewnie podobnie. Tuż przed wejściem do budynku stanie wielkie akwarium z cyberroślinami, którym życie zapewni technologia Digital Emotions. Na scenie na patio przeprowadzane będą eksperymenty z wykorzystaniem właściwości ciekłego azotu. Atrakcji nie zabraknie także wewnątrz Centrum. Poza 450 eksponatami specjalnie na Noc Muzeów przygotowane zostaną cztery laboratoria: chemiczne, biologiczne, fizyczne i robotyczne. Z kolei planetarium zaprasza na interaktywny pokaz Kosmiczny ekspress. Czytaj także: Noc Muzeów w V9, czyli erotyczne printy Art Yard Sale prezentuje: Targi sztuki i Noc Muzeów,Michał Gąsior