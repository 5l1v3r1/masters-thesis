Dostępne w całości seriale. To w tym tkwi źródło sukcesu serwisu Netflix. Najbardziej znana wypożyczalnia filmów w internecie opublikowała specjalny raport „The Binge Scale”. Pokazuje on, które z produkcji wywołują w widzach potrzebę obejrzenia za jednym zamachem całego serialu, a których seans odkładany jest w czasie. Najbardziej wymowną częścią raportu jest grafika grupująca serialowe gatunki w zależności od średniej liczby godzin poświęconych na ich oglądanie w ciągu dnia. Dzielą się one na dwie kategorie – jedną z nich „delektujemy się”, czyli oglądamy z dłuższymi przerwami, a drugą pożeramy, czyli staramy się zobaczyć cały serial jak najszybciej. W pierwszej grupie znajdziemy komedie, dramaty polityczne i historyczne, a także serie z superbohaterami i seriale kryminalne. Po drugiej stronie barykady spotkamy komediodramaty, seriale z pogranicza akcji i przygody, produkcje science fiction oraz horrory i thrillery. W komentarzu do raportu jego autorzy podkreślają, że chcieli udokumentować, które z seriali dostarczają szybkich emocji, a które prowokują do myślenia. To badanie ma stanowić punkt odniesienia do przygotowania oferty jak najlepiej zaspokajającej obie potrzeby wśród użytkowników serwisu Netflix.,Dawid Wojtowicz