TVP, które funkcjonuje już pod rządami nowej władzy, miało pominąć informację o zbiórce WOŚP. A internauci czegoś takiego nie wybaczą - od początku bowiem inicjatywa Jurka Owsiaka miała poparcie mediów publicznych. Tylko czy na pewno główny program informacyjny telewizji zbojkotował orkiestrę? Andrzej Saramonowicz we wtorek udostępnił artykuł portalu "Polska Ma Sens". Jego autor nie krył oburzenia, że wydawcy TVP nie raczyli wspomnieć o 24 Finale Wielkiej Orkiestry Świątecznej Pomocy. – Mam nadzieję, że każdy, kto przyłożył rękę do tego, że w „Wiadomościach" nie pojawiło się dziś ani jedno słowo o WOŚP, obudzi się w nocy zlany potem. Sprzeniewierzyć się własnemu zawodowi, sprzeniewierzyć się czystemu dziennikarstwu – to nie ujdzie wam na sucho – stwierdził. Tekst opublikował 11 stycznia. Tego dnia rzeczywiście o WOŚP nie mówiono, ale 10-go - w dniu finału - tak. Trzeba oddać TVP, że w "Wiadomościach" z minionej niedzieli pojawił się materiał o orkiestrze. – Wolontariusze z puszkami na ulicach, koncerty na placach i niezliczone aukcje w internecie – mówił prowadzący Krzysztof Ziemiec. – WOŚP gra po raz 24., zbierając środki dla chorych dzieci i medyczną opiekę dla osób starszych – dodał, zapowiadając materiał. Ten trwał ponad 2 minuty. I niczego w nim nie zabrakło. Problem jednak rzeczywiście w tym, że 11 stycznia, czyli w dniu, kiedy poinformowano o tym, iż orkiestra przeprowadziła rekordową zbiórkę, "Wiadomości"TVP już temat odpuściły. I tego dotyczy oburzenie wielu internautów. Taka postawa zapewne nie jest przypadkowa. WOŚP nie cieszy się sympatią obozu prawicy. Z jednej strony jest to na tyle duże wydarzenie, że trudno było pominąć informację o kolejnym finale. Z drugiej, informowanie o rekordzie mogło być potraktowane jak niepotrzebne sprzyjanie Owsiakowi i jego ludziom...,Karolina Błaszkiewicz