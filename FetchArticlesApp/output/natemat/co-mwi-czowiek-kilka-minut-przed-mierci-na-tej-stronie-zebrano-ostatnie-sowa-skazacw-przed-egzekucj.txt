Co mówią tuż przed śmiercią ludzie skazani na śmierć? Odpowiedź przynosi strona internetowa teksańskiego departamentu sprawiedliwości, która prowadzi rejestr skazańców, ich zbrodni i ostatnich słów. Rejestr na oficjalnej stronie Teksasu robi wrażenie. W tabeli zatytułowanej "Straceni skazańcy" znajdują się 542 wiersze – każdy z nich odpowiada jednej osobie, którą zabito w świetle prawa za popełnione przestępstwa. Wykaz rozpoczyna się egzekucją z 1982 r., a kończy ostatnim wykonanym wyrokiem śmierci z 14 marca 2017 r. W tym roku Teksas stracił cztery osoby, a rok wcześniej 7 osób. Rejestr straconych uwzględnia takie informacje jak wiek, rasa i data wykonania kary śmierci. Znajdują się tam też jednak informacje o zbrodniach, za które skazańcy zostali straceni, oraz ostatnie słowa ludzi na chwilę przed egzekucją. Podwójne morderstwo w Wigilię Ostatnim zabitym przez stan Teksas jest James Eugene Bigby, skazany za zamordowanie 26-letniego mężczyzny (strzał w głowę) i jego czteromiesięcznego syna (uduszenie celofanem). Zbrodnia została popełniona 24 grudnia 1987 r. Wcześniej Bigby wchodził w konflikt z prawem - miał wyroki za włamania i kradzieże. W swoich ostatnich słowach Bigby zwraca się do partnerki zamordowanego mężczyzny i matki niemowlęcia, a także do innych bliskich. "Mam nadzieję, że moja śmierć przyniesie wam spokój i zamknie ten rozdział" – powiedział Bigby. Wielokrotnie przeprasza rodziny ofiar i przyznaje, że sam chyba nie mógłby wybaczyć mordercy swoich dzieci. "Kocham cię Jezu" – kończy. Płatny zabójca Rolando Ruiz nie miał kłopotów z prawem do momentu, gdy jako 20-latek trafił w ręce policji za zabójstwo 29-letniej Theresy Rodriguez w 1992 r. Ruiz zamordował kobietę na życzenie jej męża, Michaela Rodrigueza i jego brata, Marka. Strzelił jej w głowę, gdy wysiadała z samochodu. Mąż i jego brat liczyli na wypłatę ćwierci miliona dolarów z polisy na życie, którą uprzednio wykupili dla Theresy. Ruizowi za zabicie kobiety zapłacili 2 tys. dolarów. W swoich ostatnich słowach Ruiz przeprasza rodzinę zamordowanej i dziękuje swoim bliskim za wsparcie. "Jestem pogodzony z losem. Jezus Chrystus jest Panem" – mówi Ruiz. Śmiertelne strzały Terry Edwards został stracony za zbrodnię popełnioną w 2002 r. Razem ze swoim krewnym napadł na restaurację, by zrabować pieniądze. Na przeszkodzie stanęli jednak mężczyzna i kobieta - Edwardsowie zastrzelili ich, a następnie opróżnili kasę. Terry Edwards miał wcześniej wyrok 7 lat za kradzież i posiadanie nielegalnej substancji z zamiarem jej dystrybucji. "Pogodziłem się z Bogiem. Mam nadzieję, że osiągnięcie spokój" – powiedział w swoich ostatnich słowach Edwards. Inne pożegnania Jednak nie wszyscy skazańcy tuż przed śmiercią przepraszają bliskich ofiar i zwracają się do Jezusa. Np. Christopher Wilkins, skazany za zastrzelenie dwóch mężczyzn w samochodzie, wybrał milczenie. Z kolei Escamilla Licho, skazany za zastrzelenie policjanta, który interweniował w sprawie bójki, w swoich ostatnich słowach zwrócił się do papieża. "Papieżu Franciszku, dzieci Boga poprosiły Teksas o zamianę kary śmierci na dożywotnie więzienie. Ale Teksas odmówił i będzie się z tego musiał rozliczyć przed Bogiem". David Martinez pożegnał się w poetycki sposób. "Tylko niebo i zielona trawa są wieczne. Dziś jest dobry dzień, żeby umrzeć". Martinez został skazany za zamordowanie kobiety - w 1997 r. odnaleziono jej ciało w parku rowerowym w Austin. Kobieta została wykorzystana seksualnie i uduszona, a jej gardło zostało podcięte scyzorykiem.,Anna Dryjańska