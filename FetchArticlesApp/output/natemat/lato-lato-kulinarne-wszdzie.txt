Lekko się nam ochłodziło, a więc zapowiada się weekend bardziej sprzyjający jedzeniu. W ubiegłym tygodniu rządziły zdecydowanie zimne napoje, chłodniki i lody. W tym będzie można pokosztować czegoś bardziej konkretnego. Do dyspozycji smakoszy są i leniwe targi śniadaniowe i warsztaty. Będzie smacznie. Targ Śniadaniowy wpisał się już trwale w krajobraz weekendowy wielu miejsc. W tym tygodniu pojawi się w kolejnej odsłonie na warszawskim Ursynowie. To pomysł na zakupy i spędzanie czasu podczas weekendu. Jest połączeniem handlu zdrową żywnością oraz działań rozrywkowo warsztatowych przeznaczonych zarówno dla dzieci jak i dorosłych. Wszystko w atmosferze śniadania na świeżym powietrzu. Co weekend można spróbować regionalnych specjałów z całej Polski, dań kuchni egzotycznych oraz szerokiej gamy autorskich potraw przygotowywanych z sercem przez prawdziwych pasjonatów. Cieszy proponowana pora śniadań, czyli od 10.00 do 16.00! Naszym zdaniem w takie letnie weekendy można je jeść przez cały dzień. A jeszcze jak do tego dołączycie gry planszowe, jogę i inne atrakcje, to macie przepis na doskonałą sobotę lub niedzielę. Pozostajemy w klimacie śniadaniowym. W Krakowie możecie wybrać się w sobotę na śniadanie z Dietetykiem, czyli z Joanną Bargiel. Chcecie jeść zdrowe i odżywcze śniadania, a przy tym stosować dietę wegetariańską lub wegańską. Jak dobrać w sposób zbalansowany poszczególne składniki odżywcze, jak przygotowywać potrawy, żeby cenne produkty nie traciły swoich wartości odżywczych. Chcecie jeść zdrowe i odżywcze śniadanie, a przy tym dowiedzieć się konkretnych informacji na temat diet wegetariańskich? Przyjdźcie na śniadanie przygotowane przez dietetyka na Rynek Główny 43/6 w Krakowie o godzinie 9.30. Stacja Mercedes na warszawskim Powiślu zaprasza na sobotnie warsztaty kulinarne. 11 lipca o godz. 12.00 w letnim pawilonie pod okiem ekspertki – Marty Dymek prowadzącej bloga Jadłonomia będzie można przyrządzić potrawy wegańskie. Marta Dymek ma niewiele ponad 20 lat i mieszka na warszawskim Mokotowie. Prowadzi bloga o nazwie „Jadłonomia”. Jak sama autorka mówi: „Jadłonomia", to blog o kuchni roślinnej, gdzie w roli głównej występują bulwy, korzenie, liście i inne chwasty. Burak zmienia się w ciasto czekoladowe, pietruszka występuje w parze z gruszką, a z kilku garści orzechów powstaje słodki sernik.” Podczas warsztatów w Stacji pod czujnym okiem Marty, uczestnicy warsztatów przygotują: spaghetti z cukinii, pesto pomidorowe, pietruszkowe i bazyliowe, tapenadę z oliwek, jak również czekoladowy mus z awokado. Wybieracie się na Podkarpacie w weekend? Jeżeli w okolice Krasnej, to na sobotni wieczór wybierzcie się na gruzińską ucztę. Dania kuchni kaukaskiej, wina z Kindzmarauli, gruzińska muzyka i tańce do świtu. Krasna 97, początek o 17.00. Warto przygotować sobie tekst toastu ;) Spędzaliście już kiedyś weekend w winnicach? Jeżeli nie, to lato jest doskonałym czasem na takie odwiedziny. Po raz kolejny lubuscy winiarze zapraszają miłośników napoju bogów do podglądania tajemnic sztuki produkcji wina. Przez cała sobotę czeka na Was dziewięć winnic z tego regionu. Będą degustacje win oraz produktów regionalnych. Będzie można też nauczyć się sztuki uprawy winorośli a nawet zabrać do swojego ogrodu sadzonki wybranych szczepów. W Galowicach na Dolnym Śląsku mieści się urocze muzeum powozów. Jego dodatkową atrakcją jest przepiękny ogród ziołowy. W najbliższą niedzielę odbędzie się tam Święto Ziół. Będzie można nauczyć się zbierać i przechowywać zioła, pokosztować smakołyków z rukwią wodną, miętą albo lawendą w roli głównej. pojawią się też stragany z najróżniejszymi produktami ziołowymi. Galowice przy ulicy Leśnej 5 od godziny 12.00 do 17.00. Pachnącej zabawy. My tradycyjnie życzymy Wam pieknego weekendu, wybierzcie się na któreś wydarzenie kulinarne albo stwórzcie je sami w ogrodzie, na tarasie albo na łące. Smacznego.,Wydarzenia kulinarne