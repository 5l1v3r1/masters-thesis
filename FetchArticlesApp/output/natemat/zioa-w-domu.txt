O czym może pisać działkowicz/ka w zimie, kiedy leży śnieg i panuje mróz?? Można, pisać np. o ziołach, które urozmaicają naszą kuchnię, dodają smaku, aromatu i na dodatek są zdrowe. Zioła w domu, uprawiane w doniczkach, to doskonały sposób, aby świeże zioła mieć zawsze pod ręką. Szczególnie, jeśli doniczki z ziołami ustawimy na parapecie w kuchni. Wówczas w każdej chwili można je dodać do potraw i cieszyć się ich smakiem i aromatem. Uprawa ziół w domu ma wiele zalet. Nie tylko pozwala mieć świeże zioła zawsze pod ręką, ale też daje nam pewność, że zjadane przez nas zioła są uprawiane bez sztucznych nawozów i innych zbędnych dodatków. Sporo ziół ma dość niewielkie wymagania uprawowe, dlatego też są to dobre rośliny dla osób, które nie mają dużego doświadczenia w uprawie roślin, a chciałyby cieszyć się swoją własną uprawą w domu. Z ziół jednorocznych polecam: bazylię, cząber i majeranek. Z ziół dwuletnich obowiązkowa jest pietruszka. Nie tylko łatwa w uprawie, ale i często używana w kuchni. Warto też zwrócić uwagę na kminek. Z ziół bylinowych (wieloletnich) warto posadzić melisę, miętę, oregano, rozmaryn i tymianek. Do uprawy ziół w domu wybierz miejsce dobrze nasłonecznione. Najlepiej parapet okienny (byle nie okno od północy). Nasiona ziół wysiewa się najpierw do niewielkich pojemników (mogą być to małe doniczki, opakowania po jogurtach itp.) z otworami w dnie. Gdy siewki podrosną, przesadź je do docelowych, większych doniczek. Bardziej wymagający mogą kupić specjalną mieszankę ziemi dla warzyw i ziół. Na dnie każdej doniczki umieść warstwę drenażową (keramzyt). Zioła najlepiej podlewać wodą o temperaturze pokojowej i uważać, aby nie zaschły, bo zioła lubią wilgoć. Zioła rosną najlepiej w temperaturze 15-20 C, lepiej ich, zatem nie przegrzewać. Nie narażaj ich też na przeciągi. Zioła jednoroczne rosnące w świeżej, dobrej jakościowo ziemi, poradzą sobie bez dodatkowego nawożenia. Zioła wieloletnie zasilaj nawozem płynnym, co 2 tygodnie, szczególnie późną wiosną i latem. Stosuj wyłącznie nawozy oparte o składniki naturalne. Oczywiście prościej jest kupić gotowe zioła sprzedawane w doniczkach w każdym większym markecie, ale wtedy trzeba sprawdzić czy pod spodem liści nie ma rdzawych plamek lub białego nalotu. Jeżeli sadzonki mają przetrwać, to w domu trzeba je przesadzić do większych doniczek, podlewać i pielęgnować, podobnie jak te wyhodowane z nasion.,Beata Wielgosz