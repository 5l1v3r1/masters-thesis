Wpatrywanie się przechodniów w ekrany telefonów spowodowało już niejedną tragedię. Dlatego w trosce o bezpieczeństwo zapominających o bożym świecie użytkowników smartfonów władze Augsburga oznaczyły przejście przez jezdnię światłami wbudowanymi w chodnik. Pomysłowa sygnalizacja świetlna, którą postanowili zainstalować włodarze niemieckiego miasta, to odpowiedź na kilka wypadków, do jakich doszło z udziałem nieostrożnych pieszych. Radni Augsburga wyszli z założenia, że osoby zapatrzone w swoje urządzenia przenośne nie rozglądają się na boki ani w górę, stąd sygnalizatory muszą znajdować się pod ich stopami. Chodnikowa instalacja ostrzega przechodniów przed niebezpieczeństwem, pulsując czerwonym światłem. Tego typu sygnalizację zamontowano najpierw przy przystankach tramwajowych, gdzie z uwagi na elektryczny napęd pojazdów istnieje największe ryzyko wypadku u osób ze słuchawkami od smartfona w uszach.,Dawid Wojtowicz