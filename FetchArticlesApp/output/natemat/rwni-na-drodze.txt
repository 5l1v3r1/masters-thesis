Po polskich drogach jeździ już ponad milion motocykli, jednakże miłośnicy dwóch kółek nie zawsze i nie dla wszystkich stanowią równoprawnych partnerów - uczestników ruchu drogowego. Aby zachęcić kierowców samochodów jak i motocyklistów do bezpiecznego oraz kulturalnego poruszania się i koegzystowania na drogach, 16 maja br. rozpoczęła się kampania społeczna pod tytułem „Równi na drodze”. Skierowana do wszystkich uczestników ruchu drogowego kampania jest organizowana przez Polski Związek Przemysłu Motoryzacyjnego pod honorowym patronatem Komendy Głównej Policji. Ma na celu poprawę bezpieczeństwa poprzez zwiększenie u kierowców samochodów świadomości obecności motocykli w ruchu drogowym, popularyzację nawyków poprawiających bezpieczeństwo motocyklistów takich jak np. patrzenie w lusterka czy nie otwieranie drzwi w korkach, a także zbudowanie wśród motocyklistów odpowiedzialności za koegzystencję w ruchu drogowym z innymi pojazdami przekonania o konieczności przestrzegania przepisów. - Chcemy uświadomić kierowcom, że akceptacja motocykli w ruchu drogowym przyniesie konkretne korzyści. Poprawi bezpieczeństwo, zmniejszy liczbę korków, upłynni ruch, więc ograniczy stres podczas jazdy – mówi Jakub Faryś, prezes PZPM. Statystyki pokazują, że od kwietnia do października wyraźnie zwiększa się ilość pojazdów na drogach. Wynika to także z faktu, że w tym okresie trwa tzw. sezon motocyklowy. Ciepłe dni, to czas weekendowych wyjazdów „za miasto”, co sprzyja zasiadaniu za kółkiem większej liczby tzw. „niedzielnych kierowców”. Kampania propaguje pozytywne zachowania wśród wszystkich kierowców i zachęca do respektowania ogólnych zasad ruchu drogowego. Billboardy promujące kampanię pojawią się w największych miastach Polski oraz na autobusach komunikacji miejskiej. Partnerem wspierającym jest Fundacja „Jednym Śladem”, która w swoich działaniach promuje pozytywny wizerunek motocyklistów, zachęca do zmiany zachowań oraz integracji wszystkich użytkowników dróg, w ramach podnoszenia bezpieczeństwa i redukcji liczby wypadków. Kampania ma swoją stronę internetową www.rowninadrodze.pl oraz fanpage na Facebooku, gdzie na bieżąco będą zamieszczane ciekawostki i informacje o wszystkich wydarzeniach z nią związanych. Akcja rozpoczęła się w połowie maja i potrwa do późnej jesieni. Polub Baba po Garach na Facebooku.,Weronika Kwapisz