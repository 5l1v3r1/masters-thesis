spisane i niespisane zasady ruchu drogowego na Archipelagu. W Indonezji jeździ się w zasadzie bardzo podobnie jak na starym kontynencie. Zwalniamy przed skrzyżowaniami, jedziemy na zielonym, stoimy na czerwonym i tak dalej i dalej w głąb ogólnych przepisów ruchu drogowego. Poza tym najważniejszą regułą odróżniającą jazdę po ulicach jawajskiej Dżakarty od jazdy po Warszawie, Berlinie czy Paryżu jest lewostronny kierunek poruszania się wszystkich tutejszych pojazdów. Co ciekawe ten iście wyspiarski styl jazdy, odziedziczony został po nikim innym jak anglikach właśnie, którzy to Indonezją władali przez niespełna 3 lata w czasie europejskich Wojen Napoleońskich. Holendrzy z rąk których wspomniani Anglicy przejęli ich zamorską kolonię w 1811 odzyskali ją na mocy traktatów paryskich już w 1814 roku. Mimo iż przed i po wspomnianym „angielskim epizodzie” Holendrzy panowali nad obszarami dzisiejszej Indonezji przez bite trzy i pół stulecia, nie zdołali wywrzeć takiego piętna na tutejszym stylu i regułach jazdy. Podobnie zresztą jak i na wielu innych dziedzinach życia codziennego. Ale to już zmartwienie nie nasze a Indonezyjczyków, wstyd Holendrów i co najmniej zła reklama ich krwiopijczej polityki kolonialnej. Wróćmy jednak do tytułowych zasad poruszania się po drogach archipelagu. W oderwaniu a wręcz równolegle do ogólnie przyjętych przepisów, panuje na tutejszych szosach magiczne, niespisane nigdzie ale święte, prawo słabszego. Mówi ono jasno, iż przy kolizjach typu rowerzysta albo rykszarz versus motor, wina orzekana jest po stronie motoru. Podobny wzór stosuje się, kiedy ten sam rowerzysta wjedzie w pojazd czterokołowy, … znaczy jest niewinny. Nietrudno się więc domyśleć, iż w przypadku każdej stłuczki z udziałem motoru i samochodu, winę ponosi kierowca tego drugiego. Zasada ta stosowana jest na co dzień a im dalej od dużych ośrodków miejskich, tym jest ona bardziej powszechna i respektowana. Często nie wnika się nawet w drogowe niuanse i historię kraksy. Duży jest winny bo to on powinien uważać na słabszych. Na koniec jednak warto a nawet należy wspomnieć o jeszcze jednej elementarnej zasadzie a ściślej mówiąc o wyjątku od powyższej Reguły Słabszego. Jeżeli „blada twarz”, białas czyli Bule bierze udział w jakiejkolwiek kolizji drogowej, wina zawsze jest po jego stronie, choćby jadąc rowerem starł się z samochodem ciężarowym.,Piotr Śmieszek