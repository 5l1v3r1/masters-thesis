Od rozegrania pierwszej edycji Global Poker Masters minęło już kilkanaście dni, więc mogę na spokojnie podzielić się z wami moimi przemyśleniami na temat tej imprezy. O szczegółach rozgrywki pisałem poprzednio, więc jeśli ktoś miałby ochotę poczytać, to zapraszam tutaj. W dużym skrócie przypomnę, że Global Poker Masters to coś w rodzaju drużynowych mistrzostw świata w pokerze. Drużyny narodowe są wybierane na podstawie rankingu Global Poker Index. A teraz do konkretów mojej oceny. Po pierwsze, gdy włączyłem trwającą od około 1 godziny relację z GPM (rozgrywki transmitowano w serwisie Twitch, który był partnerem imprezy) od razu rzuciło mi się w oczy szybkie tempo rozgrywania ,,meczów”. I chociaż już wcześniej wiedziałem, jaki jest format GPM i kto kiedy odpada oraz za co i ile dostaje punktów, to nawet dla mnie tempo było za szybkie. Co w takim razie powiedzieć o kibicach pokera, którzy na co dzień z racji swoich obowiązków nie mieli czasu na wcześniejsze zapoznanie się z formatem rozgrywek i trafili na Twitch nieco przypadkowo? Zobaczyli przeskakujące kamery, co chwilę zagrania pokerzystów za wszystkie żetony i kolejne eliminacje. Mieli prawo poczuć się nieco zagubieni. Druga sprawa. Dla mnie, jako widza, w GPM zagrało za dużo drużyn (8), przez co gra była za szybka i jeśli ktoś musiał opuścić relację na dłuższą chwilę to pewnie miał problem, żeby później szybko zorientować się, co się dzieje. Lepszym pomysłem byłoby zmniejszenie liczby drużyn do 7. Dzięki temu, gra byłaby trochę wolniejsza, a cały turniej nieco krótszy. Ciężko mi uwierzyć, że poza organizatorami, rodzinami uczestników i dziennikarzami pokerowymi (w tym i ja) ktoś inny oglądał całą transmisję z GPM. Trzecia sprawa. Dla mnie, jako widza, minusem była długość tzw. blindów. 15 minut to moim zdaniem za krótko i lepsze byłyby 30-minutowe, co pozwoliłoby na ciekawszą grę. Przy 15-minutowych blindach szczęście odgrywa większą rolę niż przy dłuższym czasie gry na jednym poziomie. Czwarta sprawa. Słowa uznania należą się organizatorom za wprowadzenie tzw. shot clocków znanych m.in. z koszykówki. Tam, gracze mają 24 sekundy, aby przeprowadzić akcję. W pokerze online takie zegary też istnieją- np. 15 sekund na podjęcie decyzji. Niestety, w pokerze live nikt jeszcze nie stosuje takich zegarów na szeroką skalę. Dopiero niedawno klub pokerowy Dusk Till Dawn wprowadził takie rozwiązanie. WSOP, EPT i WPT na razie wzbraniają się przed tym. GPM pokazało, że ,,shot clocki” są bardzo dobrym rozwiązaniem i przyśpieszają grę bez pogarszania komfortu pokerzystów. Piąta sprawa. Podczas zagrania all-in i sprawdzenia przez rywala/i karty graczy nie zawsze trafiały na środek stołu, przez co były niewidoczne dla widzów. Ciężko w ten sposób kibicować i emocjonować się taką chwilą, gdy widzimy tylko karty wyłożone przez krupiera. Na szczęście, w kolejnych godzinach, gdy drużyn było coraz miej, ten problem zniknął. Szósta sprawa. W oknie komentarzy, obok relacji na Twitchu pojawiały się co jakiś czas wpisy widzów, którzy nie wiedzieli o jakie nagrody rywalizują uczestnicy GPM i dlaczego nie są łączone stoły, gdy przy jednym zostawało np. dwóch pokerzystów. Może warto w kolejnych edycjach ,,puścić” pasek na dole transmisji (jak np. w CNN), który będzie powtarzał najważniejsze informacje? Siódma sprawa. Dużym plusem był jednakowy ubiór pokerzystów- każda drużyna narodowa miała koszulki w jednym kolorze z flagą swoje kraju. Prosta rzecz, a ułatwiła oglądanie i szybkie zorientowanie się, kto jest z kim w jednej ekipie. Alex Dreyfus (pomysłodawca GPM) obawiał się, że gracze nie będą chcieli ich założyć, ale na szczęście było to bezzasadne i wszystko się udało. Ósma sprawa. Organizatorzy stawiali sobie za cel, aby przez dwa dni trwania GPM, transmisję na Twitchu obejrzało od 300,000 do 1,000,000 osób z całego świata. Ostatecznie było ich ponad 1,2 miliona. Średnio, transmisję oglądało jednocześnie 5-6 tysięcy osób. Całkiem nieźle jak na pierwszy raz. Dziewiąta sprawa. Nagrody były symboliczne. Włosi, którzy zwyciężyli otrzymali pamiątkowe puchary oraz luksusowe zegarki Roger Dubuis. Nie było nagród pieniężnych. Dla mnie to akurat minus, bo w pokerze zawsze chodzi o pieniądze. Sama satysfakcja ze zwycięstwa to za mało. Alex Dreyfus już zapowiedział, że w kolejnych edycjach postarają się pozyskać zewnętrznych sponsorów. Dużym plusem jest natomiast to, że ,,główny puchar” wzorem np. NHL zostaje u organizatorów. W kolejnych latach będą pojawiać się na nim nazwy drużyn, które odniosły zwycięstwa. Dziesiąta sprawa. Hymny przed wielkim finałem, w którym zagrały reprezentacje z Włoch i Rosji. Mała rzecz, a cieszy, bo symbolicznie przybliża pokera do sportów, w którym odgrywa się hymny. Skoro mogą go usłyszeć kierowcy z F1, to dlaczego nie mieliby słyszeć uczestnicy turnieju drużynowego? Jedenasta sprawa. W czasie turnieju było coś w rodzaju studia meczowego, gdzie Kara Scott i Eric Danis omawiali najważniejsze zagrania oraz dyskutowali na temat przebiegu turnieju. Dodatkowo, Tatjana Pasalić przeprowadzała wywiady z uczestnikami GPM. To również na plus. Podsumowanie Jeżeli chodzi o mnie, to kibicuję każdemu projektowi, który rozkręca Alex Dreyfus w ramach Global Poker Index. Ten facet ma wizję i chce sprawić, aby poker zyskał na popularności i był kojarzony ze sportem, a nie z hazardem. I to mi się podoba. GPM jest jednym z celów w tym działaniu. Mam nadzieję, że za rok, organizatorzy poprawią kilka drobnych rzeczy, co jeszcze bardziej zwiększy atrakcyjność tych rozgrywek. No i mam nadzieję, że w ciągu 2-3 lat zagrają tam Polacy. Ale to od Francuza jest już niezależne. Natomiast za 1. edycję Global Poker Masters wystawiam ocenę 8/10.,Jakub Suszka