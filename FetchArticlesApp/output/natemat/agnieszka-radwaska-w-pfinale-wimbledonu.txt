Agnieszka Radwańska awansowała do półfinału Wimbledonu, pokonując dzisiaj Chinkę Na Li (7:6, 4:6, 6:2). Polka powalczy o finał prestiżowego turnieju z Niemką Sabiną Lisicki. W środę o półfinał Wimbledonu zagrają natomiast Łukasz Kubot i Jerzy Janowicz. Pokonując Na Li, Radwańska zapewniła sobie miejsce w półfinale Wimbledonu, gdzie czekała już na nią Lisicki, która wcześniej wygrała z Estonką Kaią Kanepi (6:3, 6:3). Pojedynek Radwańskiej i Li był bardzo zacięty. Polka zmagała się w jego trakcie nie tylko z wymagająca rywalką, ale i swoim zdrowiem. Dokuczała jej bowiem kontuzja uda, przez co wielokrotnie musiała korzystać z pomocy medycznej. W poprzednich rundach tegorocznego Wimbledonu Lisicki pokonała m.in. Amerykankę Serenę Williams. W przeszłości Niemka dwukrotnie mierzyła się z Radwańską. Ich pierwszy pojedynek miał miejsce w 2011 roku. Lisicki wygrała wówczas 2:1 (7:6, 2:6, 6:2). Rok później lepsza była Polka, zwyciężając 2:0 (6:2, 6:1). Wczoraj do ćwierćfinału męskiej cześci Wimbledonu awansowali Łukasz Kubot i Jerzy Janowicz. To wielki sukces polskiego tenisa. Do tej pory jedynym Polakiem, który grał w ćwierćfinale wielkoszlemowego turnieju, był bowiem Wojciech Fibak, osiągając 1/4 finału w Wimbledonie, US Open i French Open (dwukrotnie). Polacy powalczą ze sobą o półfinał Wimbledonu już w środę.,Tomasz Baliszewski