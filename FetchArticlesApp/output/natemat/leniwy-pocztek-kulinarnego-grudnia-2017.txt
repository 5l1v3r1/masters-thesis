Choć może wydawać się to nieco dziwne, to przełom listopada i grudnia to z reguły okres mniejszej aktywności kulinarnej. Dlaczego? Kończy się szalony listopad, a jeszcze nie zaczęły przygotowania do świąt Bożego Narodzenia. A gdy się już zaczną i tak imprez kulinarnych – degustacji, warsztatów, ćwiczeń - będzie mniej, a więcej za to kiermaszy, targów i bazarów. Ale i w najbliższych dniach kulinaryści mają kilka opcji. Jedną z nich jest podpisywanie przez autorów (Jarosław Dumanowski, Dorota Dias-Lewandowska i Marta Sikorska) książki historyczno-kulinarnej „Staropolskie przepisy kulinarne. Receptury rozproszone z XVI-XVIII w. Źródła drukowane”, czyli najnowszej pozycji z "Monumenta Poloniae Culinaria". Odbędzie się to w sobotę 2 grudnia na Targach Książki Historycznej na stoisku Muzeum Pałacu Króla Jana III w Wilanowie w Arkadach Kubickiego w Warszawie. Więcej o książce można dowiedzieć się na stronie Muzeum. Po świąteczne pierniki nie musicie jechać do Torunia. Wykorzystując specjalną masę piernikową z samego Torunia uczestnicy wypieką pierniki ozdobne i jadalne. Będą opowieści o historii piernika prowadzone przez edukatorów Muzeum Pałacu Króla Jana III w Wilanowie oraz gości specjalnych z Muzeum Okręgowego w Toruniu. Impreza przeznaczona jest dla rodzin z dziećmi w wieku powyżej 8 lat. Wstęp płatny 20 zł od osoby ( z karta Dużej Rodziny 15. Pierwsza grupa wchodzi o godz. 12.00, a druga o 15.00. Bilety kupuje się na www.bilety.wilanow-palac.pl lub na miejscu w kasie muzeum. Muzeum w Wilanowie - Villa Intrata, Warszawa i Potockiego 23 Warsztaty piernikowe organizuje również Bazar Kocha. W weekend możecie podszkolić się w umiejętności robienia tych korzennych ciasteczek. PIERNICZKOWANIE . Będzie cała masa aromatycznego ciasta, lukry, cukry, świecidełka, formy duże i małe. Super zabawa przy wspólnym stole. Wszytko pod okiem doświadczonych prowadzących. Sobota 2 grudnia od godziny 12, Warszawa, ul Mokotowska 35. Wstęp wolny. W niedzielę 3 grudnia między godziną 12 a 16 w Warszawskiej Hali Gwardii będzie można ugotować składkową zupę Disco Soup. W sobotę zbierane będą niesprzedane pod Halą Mirowską warzywa, a w niedzielę kucharze Tel Aviv Urban Food ugotują na żywo zupę wegańską. Poczęstunek otrzyma każdy, kto wspomoże fundację Bank Żywności SOS. Bank Żywności przygotował gry i zabawy edukacyjne, uświadamiające o niemarnowaniu jedzenia dla dzieci i dorosłych. Także w niedzielę 3 grudnia od godziny 11 do 19 będzie można już czwarty raz degustować nietypowe składniki kulinarne z czekoladą. Tym razem Manufaktura Czekolady zaprasza na odważne połączenie cebuli i czosnku z mleczną czekoladą. Po roku działalności Hala Koszyki wpisała się już w krajobraz kulinarny miasta. W ten weekend rozpoczyna sezon świąteczny inauguracją Jarmarku Bożonarodzeniowym, który będzie trwał aż do 23 grudnia. Przed wejściem do Hali w drewnianych domkach, oraz na poziomie -1 zajdziecie unikatowe produkty regionalne, ozdoby choinkowe oraz piękne żywe choinki z dostawą do domu lub biura. Całą przestrzeń wypełni tysiące światełek, a wśród nich będzie piękna „koszykowa” choinka. W Weekendy gospodarze tego miejsca zapraszają na warsztaty własnoręcznego malowania szklanych bombek oraz tworzenia ozdób choinkowych. Będzie możliwość ozdobienia bombki, pod czujnym okiem dekoratora, a do Waszej dyspozycji są farby, brokaty, kamyczki i wszelkie akcesoria potrzebne do realizacji marzenia o własnej bombce. Na koniec bombka jest kapslowana i pakowana do eleganckiego pudełka. Jarmark będzie czynny każdego dnia od 10.00 do 22.00. BioBazar, po latach spędzonych w Fabryce Norblina zaczął działać w nowym miejscu, w samym sercu „Mordoru", czyli przy ulicy Wołoskiej 3. Znajdziecie tu wszystkich ulubionych dostawców dobrej, ekologicznej żywności: owoców i warzyw, serów, wędlin, ryb i przypraw, ziół i wypieków. Stałe miejsce na BioBazarze ma od dawna stoisko Smaków Portugalii, gdzie można kupić najlepsze produkty z tego pięknego kraju. W najbliższą sobotę, oprócz standardowych zakupów możecie wziąć udział w degustacji win Rodzina Magalhães z regionu Douro, gdzie produkuje się Porto. Szczególną atrakcją dla winomaniaków będzie możliwość rozmowy przedstawicielem winnicy Quinta do Silval, której tradycje winiarskie sięgają 1870 roku. Obec najstarsze winnice Quinta do Silval mają około 85 lat, a najmłodsze ponad 25 lat. Głównie uprawiane odmiany to Touriga Nacional, Touriga Franca, Tinta Roriz i Tinta Barroca. W starszych winnicach występują również odmiany Tinto Cão i Malvasia Preta. W sumie to 22 ha winnic, uważanych za jedne z najcenniejszych w Portugalii. Jednym słowem zapowiada się winiarska uczta. Po weekendzie, 5 grudnia od godziny 16 do 18 będzie można uczyć się robić sushi na mikołajkowych warsztatach w Silk&Spicy na Francuskiej 49. Rodzinne warsztaty to okazja do wspólnego spędzenia czasu, zabawy i nauki podstaw przyrządzania sushi. Warsztaty poprowadzą miejscowi sushi-masterzy. Dzieci płacą 59 zł, a pary rodzic + dziecko 99 zł. Pozostaje zatem czerpać z lenistwa grudniowego weekendu i powoli wprowadzać się w atmosferę Świąt! Bawcie się dobrze,Wydarzenia kulinarne