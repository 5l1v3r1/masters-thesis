Stany Zjednoczone to kolebka wysokobudżetowych filmów o superbohaterach. Rosja, która z wujem Samem rywalizuje na każdym możliwym polu, postanowiła pokazać, że jej kinematografia też jest w stanie zaoferować widzom nie mniej spektakularne widowisko. W sieci ukazał się właśnie zwiastun superprodukcji z bohaterami aspirującymi do miana rosyjskich odpowiedników Avengers czy Justice League. Rosyjskim wkładem w kino o superbohaterach ma być film wyreżyserowany przez Sarika Andreasyana film „Zaschitniki” (ang. "Guardians", pl. „Strażnicy”). Akcja, osadzona w czasach alternatywnej wersji Zimnej Wojny, skupia się na losach grupy superbohaterów z tajnej organizacji Patriot, którzy dotąd żyli w cieniu. Kiedy jednak ich ojczyźnie zaczyna zagrażać wielkie niebezpieczeństwo, herosi będą musieli wyjść z ukrycia, by stanąć do walki z potężnym przeciwnikiem – niejakim Augustem Kuratovem, chcącym podbić najpierw Moskwę, a potem świat, przy użyciu armii klonów. Niezwykły radziecki team tworzą: Arsus (człowiek-niedźwiedź), Khan (szybki jak wiatr mistrz sztuk walki), Ler (mistrz panowania nad żywiołem ziemi) i Xenia (bohaterka władająca wodą). Każdy z nich reprezentuje inną republikę wchodzącą w skład ZSRR. Premiera filmu w Rosji planowana jest na 23 lutego 2017 roku. Na chwilę obecną nie można potwierdzić, czy obraz doczeka się dystrybucji w Polsce.,Dawid Wojtowicz