Profil Google+ Szanowni Państwo, Stowarzyszenie „NIGDY WIĘCEJ” stojąc na stanowisku, iż każdy incydent o charakterze rasistowskim powinien być potępiony, wspiera oświadczenie współwłaścicieli klubu Legia Warszawa z dn. 30.11.2014 r. Tym samym pragniemy poprzeć stanowisko klubu i prośbę skierowaną do UEFA o możliwie najniższy wymiar kary w związku z incydentami jakie miały miejsce podczas meczu Sporting Club Lokeren – Legia Warszawa (27.11.2014, Europa League). Godne uznania jest wsparcie władz klubu dla przesłania RESPECT i NO TO RACISM, głoszonego przez UEFA. Należy także podkreślić fakt, iż Legia Warszawa w ostatnim okresie podjęła wiele działań mających na celu eliminację treści rasistowskich z trybun stadionu przy ul. Łazienkowskiej 3 w Warszawie. Klub prowadzi aktywny dialog z kibicami, uwzględniając także kwestię walki z rasizmem. Wiele starań klubu przyniosło zamierzony efekt w postaci wyeliminowania w dużym stopniu wielu zjawisk o charakterze ksenofobicznym np. usuwania symboli totalitarnych. Co więcej klub wspólnie ze Stowarzyszeniem „NIGDY WIĘCEJ” planuje w najbliższej przyszłości dalsze działania mające na celu promocję wielokulturowości w piłce nożnej i walkę z rasizmem na stadionach. Współpraca klubu ze Stowarzyszeniem ma charakter merytoryczny, niematerialny, nie ma charakteru dotacji. Przedmiotem współpracy ma być między innymi: zaangażowanie grup młodzieżowych w antyrasistowskie działania edukacyjne, udział klubu w Tygodniach Futbolu Przeciwko Rasizmowi w Europie oraz szereg akcji w ramach kampanii „Wykopmy Rasizm ze Stadionów” (opartych na poradniku dla klubów „Jak walczyć z rasizmem?” wydanym przez Stowarzyszenie „NIGDY WIĘCEJ” przy wsparciu UEFA). Wskazując powyższe, wydaje się bezzasadnym by interpretować wydarzenia z ostatniego meczu w Lidze Europejskiej jako recydywę, jednocześnie nie dostrzegając starań klubu. Przy okazji podkreślamy, że z satysfakcją przyjęliśmy informację, iż starania Stowarzyszenia „NIGDY WIĘCEJ” o właściwą interpretację flagi „Wilno Lwów” (mecz Metalist Charków - Legia Warszawa, 22.10.2014, Kijów, Europa League) przyniosły zamierzony efekt – flaga nie została zinterpretowana przez UEFA jako rasistowska. Przypominamy, iż informacje jakoby Stowarzyszenie NIGDY WIĘCEJ było autorem raportu z tego i innych meczów są nieprawdziwe. W odniesieniu do UEFA Disciplinary Regulations, wspieramy prośbę klubu o zastosowanie odpowiedniej regulacji prawnej (art. 17 ust. 3), tak aby klub oraz większość jego kibiców nie ponieśli konsekwencji niewspółmiernych do zaistniałego incydentu. Z poważaniem, dr hab. Rafał Pankowski  Stowarzyszenie „NIGDY WIĘCEJ” https://www.facebook.com/respect.diversity,Jacek Purski