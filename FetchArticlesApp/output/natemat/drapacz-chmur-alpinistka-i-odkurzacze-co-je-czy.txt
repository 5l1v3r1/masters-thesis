Jak zareklamować odkurzacz, nie popadając przy tym w banał? Firma LG świeci tu przykładem. Do zaprezentowania mocy swoich nowych produktów znany producent zatrudnił profesjonalną alpinistkę, która wystąpiła w oryginalnym materiale reklamowym. Na klipie widać jak specjalistka od wspinaczki wdrapuje się na szczyt szklanego, 140-metrowego budynku. Tym, co zaskakuje jest fakt, że do wspinaczki po drapaczu chmur 22-letnia Sierra Blair-Coyle używa... najnowszej generacji odkurzaczy CodeZero produkcji LG. Twórcom tej pomysłowej kampanii reklamowej zależało na zademonstrowaniu w niekonwencjonalny sposób siły wciągania swoich markowych odkurzaczy. Według producenta „sprzęt wspinaczkowy” zdał jak najbardziej egzamin – w trakcie półgodzinnej wspinaczki tylko raz pojawiła się potrzeba wymiany odkurzaczy na drugą parę.,Dawid Wojtowicz