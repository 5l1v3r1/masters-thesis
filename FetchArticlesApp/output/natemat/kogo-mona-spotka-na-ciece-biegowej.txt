Biegacze są różni. Poznajcie kilka charakterystycznych typów ludzi, których możecie poznać udeptując biegowe ścieżki. Weteran Nie ma jednego zęba. Zjadł go na maratonach. Przed startem rozbiera się z kreszowego dresu, rzadkie włosy ogarnia opaską frotte. Jego legginsy pamiętają jeszcze Dębno 98, a koszulka Maraton Pokoju. Używa zwykłego zegarka i pedometru, który był dołączony do pierwszego numeru „Vivy”. Pamięta tysiąc historii biegowych, anegdotami sypie jak z rękawa. Każdą opowieść zaczyna: „Kiedyś, jak było nas tak mało, że znałem każdego biegacza w kraju…” Fitness girl W dłoni butelka napoju energetycznego nawet jeśli trening ma mieć kilometr. Czarne obcisłe długie spodnie, czarna koszulka, czarne buty do fitnessu i czarne włosy. Skacze jak gazela. Ze zdziwieniem zauważa, że asfalt nie przesuwa się sam pod stopami. Dziwne. Na siłowni zawsze wystarczało skakać do góry… Terminator Jeśli w tej chwili najnowszy model zegarka nosi numer 1000, on używa już 2000 jako pretester. Ma kompresyjne skarpety. Ma kompresyjne wszystko. Biega w ultranowoczesnych i hiperlekkich butach, które na specjalistycznych forach dostały ocenę co najmniej 99/100. Na trening zabiera sportową kamerkę. Potem porównując wskazania z GPS-a, czujnika tętna z nagraniem z kamery będzie doskonale wiedział, w którym momencie nastąpiło jakie przekłamanie. W pasku przy pasie ma tyle różnych odżywek, fiolek, puszeczek, że studenci chemii czują aż ukłucie zazdrości. Endomondziak Trening ma sens o tyle, o ile wcześniej włączy się w komórce jakiś program, który na bieżąco wrzuca statusy na serwisy społecznościowe. Trening bez smartfona się nie liczy. Nie ważna jest jakość treningu. Ważne żeby inni widzieli. Dlatego np. skipy nie są sexy, bo na ekranie wygląda, że wolno się biegnie. Rower jest dozwolony o ile nikt tego nie będzie w stanie zweryfikować. Po powrocie do domu śledzi statusy znajomych endomondziaków. W nocy budzi się zlany zimnym potem. Budzi go powracający koszmar o wspaniałym treningu i rozładowanej baterii. Psiapsiuły Występują parami. Nie stwierdzono występowania pojedynczo. Na ścieżki wybiegają wiosną. Trochę podbiegną, trochę podejdą jak się spocą, ale najwięcej gadają. Niestety – oponki, które noszą wokół brzucha jakoś magicznie nie chcą znikać. Na szczęście po treningu można uzupełnić energię batonikiem czekoladowym. Tap Madl Bardzo cenna znajomość. Spotkanie jej na ścieżce biegowej oszczędza przeglądania najnowszych katalogów firm produkujących sprzęt. Zawsze na czasie, zawsze na topie, zawsze w najnowszych kolekcjach. Niestety ma jedną niezwykle wkurzającą cechę. Podczas kiedy ty w czasie treningu capisz tak, że komary omijają cię szerokim łukiem – ona biegnie i pachnie. I to nie byle jakimi perfumami. Krystiano Casanova Ronaldo Wiadomo – bieganie to jego drugi sport. Ma koszulkę ulubionego klubu, piłkarskie spodenki i buty halówki. Starannie ułożona fryzura i umęczona mina. To bieganie jest takie beznadziejnie nudne… Dlaczego więc biegam? To proste! Bo biegają fajne laski, a w moim świecie futbolu już się duszę od tego testosteronu. Cześć Mała! Pobiegamy razem? Uwaga! Występuje jeszcze w wersji Koszykarz i Paker.,Tomasz Staśkiewicz