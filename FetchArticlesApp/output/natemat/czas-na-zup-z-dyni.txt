Zauroczeni dyniową obfitością w naszym zaprzyjaźnionym gospodarstwie rolnym poczyniliśmy wczoraj odpowiednie zakupy. Mamy więc pod dostatkiem naszej ulubionej Uschiki Kuri z wyspy Hokkaido, która doskonale nadaje się na zupę, bo można ją jeść ze skórką, dzięki czemu zupa nabiera pięknego pomarańczowego koloru. Kupiliśmy także okazałą sztukę dyni piżmowej, która dzięki grubej skórce może trochę poleżeć i z której wychodzi znakomity placek z dyni. Mamy także piękny okaz dyni makaronowej, która świetnie nadaje się do pieczenia. Na pierwszy ogień poszła jednak nasza ulubiona Hokkaido, bo za zupą stęskniliśmy się bardzo, a i dzień taki paskudny, że talerz gorącego kremu z dyni na pewno nikomu nie zaszkodzi. Ponieważ mieliśmy ochotę na zupę w trochę ostrzejszej niż zwykle wersji, dodaliśmy do niej naszego domowego ajwaru, przy przygotowywaniu którego nie żałowaliśmy papryczki chilli. Połączenie jedwabistego, pomarańczowego kremu dyniowego z mocnym, aromatycznym ajwarem okazało się całkiem dobrą decyzją, bo nie obyło się bez dokładki. A tak wyglądały piękne Uschiki Kuri w naszym gospodarstwie: Innych dyń także nie brakowało: Składniki: 1 średnia dynia – najlepsza Uschiki Kuri z wyspy Hokkaido, bo nie trzeba jej nawet obierać ze skórki 150 g ajwaru (można kupić, ale najlepszy jest własny, domowy) 1 mała papryczka chilli (tylko wtedy, gdy sam ajwar nie jest zrobiony na ostro) 2 ząbki czosnku Ok. 1,5 litra bulionu warzywnego Świeża kolendra Uprażone orzeszki pinii Sól, pieprz do smaku Przygotowanie: Dynie kroimy wzdłuż wraz ze skórą na ćwiartki. Ostrym nożem usuwamy gniazda nasienne, rozkładamy na blasze wyłożonej papierem do pieczenia i wkładamy do piekarnika rozgrzanego do ok. 170 stopni. Pieczemy, aż będzie zupełnie miękka (ok. 30 minut). Wyjmujemy z piekarnika, wystudzamy (obieramy ze skóry jeśli jest to konieczne) i miksujemy dokładnie z bulionem warzywnym. Bulionu dodajemy tylko tyle, aby uzyskać ulubioną przez nas konsystencję zupy. Na koniec dodajemy wyciśnięty czosnek oraz ajwar. Dokładnie mieszamy i gotujemy na wolnym ogniu przez kilka minut. Doprawiamy solą i pieprzem do smaku. Tak przygotowany dyniowy krem podajemy przybrany uprażonymi orzeszkami pinii i posypany odrobiną kolendry. A tu znajdziecie nasz przepis na ajwar,z niejednego garnka