W piątek pisaliśmy w naTemat, jakie wsparcie finansowe dostał o. Rydzyk od resortu Antoniego Macierewicza. Pretekstem był...szczyt NATO w Warszawie. Ale posłanka PO Joanna Mucha opublikowała na Twitterze całościowe zestawienie wpłat jakie na imperium redemptorysty z Torunia wpłynęły z różnych instytucji rządowych i samorządowych podległych PiS. To w sumie prawie 40 milionów złotych, które od instytucji państwowych za PiS dostały fundacje, szkoły i media podległe ojcu Rydzykowi. O tym że wszyscy dokładamy się do interesów ojca Rydzyka było wiadomo odkąd PiS przejął władzę w kraju. Ale do opinii publicznej docierały tylko strzępki informacji. Teraz posłanka PO Joanna Mucha i były minister skarbu Włodzimierz Karpiński opublikowali na twitterze pełne zestawienie wpłat na imperium ojca Rydzyka z poszczególnych ministerstw, podległych im instytucji i organów samorządowych kontrolowanych przez PiS. To w sumie aż... 40 milionów złotych. Przy tej kwocie 102 tysiące przekazane fundacjom szefa Radia Maryja przez MON Antoniego Macierewicza przy okazji szczytu NATO to "kieszonkowe". Największy biznesmen polskiego kościoła rzymskokatolickiego żyje sobie za rządów PiS jak pączek w maśle. Jak wynika z zestawienia opublikowanego w sieci najhojniej imperium Rydzyka wspiera Narodowy Fundusz Ochrony Środowiska i Gospodarki Wodnej podległy ministrowi środowiska Janowi Szyszce. Ale inne instytucje nie pozostają w tyle. Zestawienie wszystkich kwot w tabelkach.,Jarosław Karpiński