ARTYKUŁ SPONSORUJE: Od kilku lat każdego roku pojawiają się obiecujące debiuty, czy drugie filmy. Jeśli poszukamy wspólnego mianownika, okaże się, że sporo z nich powstało na podstawie scenariuszy nagrodzonych w konkursie Script Pro. Dowody? Proszę bardzo. „Lęk wysokości” według nagrodzonego w 2009 r. scenariusza Piotra Borkowskiego i Bartka Konopki. „Ki” – nagrodzony w 2007 roku scenariusz Pawła Ferdka przeniósł na ekran Leszek Dawid, który zrealizował również doceniony w 2010 r. scenariusz Macieja Pisuka „Jesteś bogiem”. Wcześniej powstała „Moja krew” Marcina Wrony według nagrodzonego w 2007 roku na Script Pro scenariusza, który napisał wspólnie z Grażyną Trelą. A sięgając jeszcze dalej, znajdziemy „Komornika” Grzegorza Łoszewskiego (nagroda w 2003 roku, reżyseria Feliks Falk), „Stację” Piotra Wereśniaka (nagroda w 1999 r.), czy „Bandytę” Cezarego Harasimowicza (nagroda w 1994 roku, reżyseria Maciej Dejczer). A to tylko kilka przykładów, które wcale nie wyczerpują pełnej listy filmów powstałych na podstawie nagrodzonych w konkursie scenariuszy. Wszystkie wymienione filmy to udane dzięki konkursowi Script Pro debiuty, które okazały się początkiem kariery ich twórców. Zaczyna się od pomysłu, często to tylko impuls, przeczucie historii. Potem wyłania się bohater i problem, z którym będzie się zmagał. Pojawiają się kolejne postacie, konflikty, dialogi, które najlepiej opiszą historię. I wreszcie jest. Scenariusz. Możemy z satysfakcją napisać „The End” i zamknąć plik. Ale ten koniec to tak naprawdę początek długiej drogi na ekran. Zawodowcy wiedzą, jak się w tym świecie poruszać, dla debiutantów ścieżki są kręte, a wszystkie drzwi wydają się zamknięte. I właśnie dla nich powstał Script Pro. Czym jest Script Pro wie każdy, kto choć trochę interesuje się kinem. To zdecydowanie najważniejszy w Polsce konkurs dla scenarzystów, początkujących i tych, którzy dopiero wystartowali w zawodzie. By zgłosić swoją pracę, nie można mieć na koncie więcej niż dwa zrealizowane scenariusze. W tym roku Script Pro (który jest kontynuacją konkursu Hartley-Merrill) organizowany jest już po raz dwudziesty trzeci. Co ciekawe, z roku na rok przychodzi coraz więcej zgłoszeń, debiutanci walczą nie tylko o nagrodę finansową (a ta jest niebagatelna: Nagroda Główna PKO Banku Polskiego 20 000 zł, Druga Nagroda PISF – 12 000 zł, Trzecia Nagroda PISF – 8 000 zł oraz Nagroda Specjalna Cinemax – 15 000 zł), ale przede wszystkim – o możliwość współpracy z najwybitniejszymi w Polsce ekspertami. Często udział w konkursie, a potem praca nad scenariuszem w ramach stypendium PISF, to pierwszy krok debiutantów w stronę profesjonalizmu. Nie jest łatwo napisać scenariusz, wie o tym każdy, kto kiedykolwiek spróbował się z tym wyzwaniem zmierzyć. Jeszcze trudniej napisać scenariusz naprawdę dobry. Finaliści mają szansę doskonalić tekst pod kierunkiem najlepszych specjalistów w Szkole i Studiu Filmowym Wajdy, tak więc udział w finale zdecydowanie zwiększa szanse na realizację filmów. Dla producentów jest sygnałem, że nad tymi tekstami warto się pochylić, że to właśnie one zostały przez Jury wybrane z kilkuset nadesłanych zgłoszeń. Z roku na rok rośnie liczba scenariuszy, które zaistniały w konkursie, a potem zostały przeniesione na ekran. Warto tu przypomnieć, że prócz filmów już zrealizowanych, na swoje premiery czekają kolejne, laureatów z ostatnich lat. W fazie produkcji jest „Letnie przesilenie” Michała Rogalskiego (Nagroda Główna w 2008 r.), „Mur” Dariusza Glazera (Nagroda Główna w 2012 r.), „Carte Blanche” Jacka Lusińskiego (finalista w 2012 r.) oraz teksty nagrodzone w ostatniej edycji: „Bogowie” Krzysztofa Raka oraz „Obietnica” Anny Kazejak (według scenariusza „Słowo”, którego współautorem jest Magnus von Horn). „Script Pro to szansa nie tylko dla utalentowanych scenarzystów, których prace zawsze ocenia kompetentne i doświadczone Jury” – mówi Agnieszka Odorowicz, Dyrektor PISF – „ale też dla reżyserów i producentów planujących kolejne filmy”. Adam Ślesicki, koordynator konkursu, dodaje: „Prawdziwą satysfakcją jest dla nas fakt, że część scenariuszy znajduje producenta i trafia na ekrany. Mam ogromną nadzieję, że od tego roku, dzięki wsparciu PKO Banku Polskiego, te szanse jeszcze wzrosną”. Selekcja, której dokonuje się podczas konkursu jest również dla producentów wyznacznikiem jakości tekstów – dlatego z roku na rok coraz chętniej po nie sięgają. Konkurs Script Pro jest organizowany przez Szkołę Wajdy i Festiwal Off Plus Camera. Dotyczy oryginalnych scenariuszy pełnometrażowych filmów fabularnych. Termin przysyłania zgłoszeń upływa 14 lutego 2014 roku. Wręczenie nagród odbędzie się podczas uroczystej gali w trakcie VII edycji Festiwalu Off Plus Camera, w maju 2014 roku w Krakowie. Szczegółowe informacje i regulamin konkursu dostępne są na stronie konkursu: www.scriptpro.pl,SCRIPT PRO