Grobelny zostawia zadłużone miasto ze słabymi wynikami w edukacji, nieprzyjazną atmosferą wokół kultury, ale za to z niskim bezrobociem i nowym taborem komunikacji miejskiej. Bilans przygotowały MojaPolis.pl i MamPrawoWiedziec.pl. Prezydent Wyniki w wyborach 2010 r. Prezydent Poznania. Ryszard Grobelny jest absolwentem poznańskiej Akademii Ekonomicznej. W latach 80. pracował w Instytucie Geografii Społeczno-Ekonomicznej i Gospodarki Przestrzennej Uniwersytetu Adama Mickiewicza. W 1990 r. z listy Komitetu Obywatelskiego „Solidarność” został poznańskim radnym (pełnił tę funkcję do 2002 r). Początkowo w radzie przewodniczył komisji finansów, w 1992 r. wszedł do zarządu miasta Poznania. W 1994 r. został członkiem Unii Wolności. Od 2002 r. jest członkiem Rady Fundacji Unii Metropolii Polskich, w l. 2002-2006 zasiadał w jej zarządzie. Od lutego 2003 r. roku pełni funkcję Prezesa Związku Miast Polskich. Własny komitet, własna lista. W 1998 r. poznańscy radni wybrali Grobelnego na prezydenta. Cztery lata później, w pierwszych bezpośrednich wyborach prezydentów miast, Grobelny (wówczas PO) zdobył 68.631 głosów i wygrał. W 2006 r. utworzył już własny komitet „Poznań ma przyszłość”, w II turze wygrał z Marią Pasło-Wiśniewską z PO (otrzymał 89.161 głosów). W 2010 r. ponownie w II turze pokonał Grzegorza Ganowicza, również z PO. Mimo początkowych zapowiedzi ze strony partii rządzącej, w listopadzie 2014 r. Grobelny będzie kandydował bez jej poparcia. Planuje powtórzyć strategię Rafała Dutkiewicza na Dolnym Śląsku i konstruuje listę wyborczą do sejmiku. Wystawiając w Poznaniu własnego kandydata na prezydenta, Platforma najprawdopodobniej po raz kolejny przegra z Grobelnym. Partia liczy jednak, że obecny prezydent nie ma tak dużego poparcia wśród wielkopolskich elit, jakie miał Dutkiewicz na Dolnym Śląsku i że nie uda mu się wprowadzić do sejmiku silnej reprezentacji. Poparcie w radzie miasta. Prezydent ma poparcie dwóch klubów: Poznańskiego Ruchu Obywatelskiego oraz Platformy Obywatelskiej. W opozycji do Grobelnego są PiS i SLD. Najczęściej stawiają mu zarzuty o nieumiejętne realizowanie budżetu, zaniedbanie promocji miasta oraz opieszałość w realizacji inwestycji infrastrukturalnych. W lutym 2013 r. opozycja złożyła wniosek o przeprowadzenie referendum odwołującego prezydenta. Radni zarzucali Grobelnemu m.in.: opóźnione inwestycje, złe funkcjonowanie komunikacji miejskiej oraz obniżenie wydatków na utrzymanie dróg. Wniosek został odrzucony przez mające większość w radzie PO i PRO. Prezydent ma silną opozycję poza radą – ideę referendum poparło Stowarzyszenie My Poznaniacy. Przeciwko jego polityce występuje również Porozumienie Ruchów Miejskich - Prawo do Miasta. Przeciwnik ograniczenia liczby kadencji dla prezydentów. W 2010 r., odpowiadając na kwestionariusz serwisu MamPrawoWiedziec.pl, Grobelny nie miał uwag co do sposobu funkcjonowania urzędu, który w zasadzie zorganizował od podstaw. Był zwolennikiem decentralizacji zarządzania. Ponadto uważał, że jednostki pomocnicze miasta powinny uzyskać szersze kompetencje, a w ślad za tym, powinny dysponować wyższym budżetem. Pełniący 3. kadencję z rzędu prezydent nie przychylał się do postulatu kadencyjności w samorządzie i deklarował, że Zdaniem Grobelnego w 2010 r. atutami Poznania były gospodarność i pracowitość jego mieszkańców. Jednocześnie nie dostrzegał zagrożeń dla miasta, twierdził również, że w Poznaniu żadna grupa wiekowa nie jest zagrożona wykluczeniem. Podstawowe informacje o Poznaniu Inwestycje i długi. W kampanii wyborczej, według kwestionariusza MamPrawoWiedziec.pl, Grobelny przewidywał, że w l. 2010-2014 r. poznaniaków czekają większe wydatki na: drogi, transport, łączność; bezpieczeństwo publiczne oraz pomoc społeczną. Obiecywał m.in. przebudowy ul. Bułgarskiej i Grunwaldzkiej oraz budowę ul. Nowe Zawady (i dotrzymał słowa). Część ze zrealizowanych inwestycji – np. nowy dworzec kolejowy i stadion – wzbudziła niezadowolenie mieszkańców. Grobelnemu nie udało się dotrzymać obietnicy budowy wielopoziomowych parkingów „parkuj i jedź” oraz basenów osiedlowych. W ciągu czterech lat nie przebudował też zapowiadanego odcinka dróg od ul. Krzywoustego do ul. Hetmańskiej. Pieniędzy na inwestycje prezydent chciał szukać na zewnątrz. Głównie jednak zadłużył miasto – z 48 proc. rocznych dochodów miasta w 2010 r. do ponad 69 proc. w 2013 r. – a Poznań stał się drugą, obok Bydgoszczy, najbardziej zadłużoną metropolią. Urząd Grobelnego nie był skuteczny w zabieganiu o unijne dotacje: w l. 2010-2013 środki z Unii stanowiły tylko 3 proc. ogólnej sumy dochodów i przychodów miasta. Jednym z największych projektów, które realizuje Poznań przy wsparciu dotacji unijnych, jest stworzenie systemu gospodarki odpadami (koszt: ponad 1 mld, w tym 350 mln zł z Unii). Nowy tabor za droższe bilety. W l. 2010-2013 miejski budżet najbardziej obciążyły komunikacja i drogi – blisko 6,7 tys. zł na mieszkańca. Wśród metropolii więcej na te cele wydają tylko Warszawa i Gdańsk. Za blisko 3,7 mld zł urząd kupił m.in. 45 niskopodłogowych tramwajów i wyremontował klika linii tramwajowych. Koszty modernizacji komunikacji ponoszą poznaniacy – od 1 lipca 2014 r. za popularny bilet jednorazowy płacą 4,6 zł (wcześniej 3,8 zł); we Wrocławiu i Gdańsku bilet jednorazowy kosztuje 3 zł. Jeśli do pracy, to do Poznania. Poznań ma najniższe bezrobocie wśród metropolii - 3,6 proc. w 2010 r., 4,1 proc. w 2013 r., z tendencją do opadania, m.in. dzięki otwarciu w 2014 r. centrum logistycznego Amazon. Średnie wynagrodzenie brutto w przedsiębiorstwach (powyżej 10 zatrudnionych) wzrosło – z 3,8 tys. zł w 2010 r. do 4,3 tys. zł w 2013 r. Na wyższe zarobki mogli liczyć tylko mieszkańcy Warszawy, Katowic i Gdańska. Polityka kontenerowo-mieszkaniowa. W mijającej kadencji w Poznaniu dyskutowana była polityka lokalowa wobec osób najuboższych. Lokale socjalne – podobnie jak w innych miastach – stanowią niecały 1 proc. wszystkich zasobów mieszkaniowych miasta. W l. 2010-12 w mieście przybyło jedynie 5 tys. nowych mieszkań, a w 2012 r. 237 z nich to były lokale socjalne, w tym kontenery mieszkalne. Te ostatnie wywołały sprzeciw środowiska kultury, które w liście do Grobelnego zarzuciło mu tworzenie gett biedy. Prezydent ripostował, że „szlachetna” i „idealistyczna” postawa środowiska kultury jest „odległa od codziennej rzeczywistości”. Co dziesiąte dziecko w żłobku, miejsca w przedszkolach. Poznań należy do czołówki miast, które oferują najlepsze warunki do życia rodzinom z dziećmi. Problemy ze znalezieniem miejsca w przedszkolu, podobnie jak w 2010 r., dotykają jedynie co 20. dziecko w wieku 3-5 lat. Nieco gorzej wypada Poznań pod względem dostępności opieki żłobkowej: 11 proc. dzieci poniżej trzeciego roku życia dostało się do żłobka. Przeciętne wyniki na egzaminach i niskie wydatki na edukację. Poznań zajmuje środkowe miejsca w rankingu wyników edukacyjnych 12 metropolii. W egzaminach, które wzięliśmy pod uwagę (po 6. klasie szkoły podstawowej, po maturze na poziomie podstawowym z języka polskiego oraz maturze na poziomie podstawowym z matematyki) wyniki uczniów dały Poznaniowi odpowiednio – 8., 6. i 9. miejsce w rankingu. Spośród największych miast w 2013 r. najmniej na edukację wydał Poznań: w przeliczeniu na jednego ucznia szkoły podstawowej 7,1 tys. zł. Nieco więcej ratusz przeznacza na jednego ucznia liceum ogólnokształcącego (8 tys. zł, 6. miejsce w rankingu). Sport. Grobelny chciał m.in. budowy zadaszonego i wymiarowego lodowiska (powstało), budowy hali sportowej (nie powstała). Zaniechał wspierania sportów zawodowych, co spowodowało konflikt z klubem piłkarskim Warta Poznań, któremu prezydent odmówił darmowego korzystania z miejskiego stadionu. Sukcesem Grobelnego była sprawna organizacja mistrzostw Euro 2012. Prezydent nie cieszy się jednak poparciem kibiców. Ma to związek z zamieszaniem związanym z budową i utrzymaniem stadionu przy ul. Bułgarskiej. Kultura. Grobelny jest krytykowany za swój stosunek do kultury. Popularne są jego stwierdzenia, że łatwiej czasem zbudować stadion niż teatr – kiedy indziej, że łatwiej kupić 10 autobusów. W 2014 r. prezydent poparł wycofanie z programu festiwalu Malta spektaklu „Golgota Picnic”, argumentując to względami bezpieczeństwa miasta. Do nieudanych, z powodu braku pieniędzy, można zaliczyć również inicjatywę koncertów „Poznań dla Ziemi”. W mijającej kadencji w Poznaniu powstało Centrum Historii Ostrowa Tumskiego, trzykrotnie odbył się też festiwal filmowy Transatlantyk. Bezpieczeństwo bez zmian. Przestępczość w Poznaniu utrzymuje się od kilku lat na tym samym poziomie – 40 przestępstw na 1000 mieszkańców (dane za 2012 r.). To przeciętny wynik na tle 12 największych miast w Polsce. Urząd średnio kosztowny. W l. 2010-13 wydatki na funkcjonowanie urzędu miasta wyniosły ponad 590 mln zł (5 proc. przychodów i dochodów miasta). To oznacza, że koszty funkcjonowania lokalnej administracji samorządowej sięgnęły ponad tysiąca złotych w przeliczeniu na jednego mieszkańca. To nie tak dużo w porównaniu z innymi metropoliami Szanse Grobelnego na piątą kadencję. We wrześniowym sondażu poznańskiego Centrum Badań Stosowanych Ultex Ankieter Grobelny miał prawie tyle samo zwolenników (37 proc.), co przeciwników (35 proc.). Podobne poparcie prezydent Poznania notuje w sondażach prasowych: w czerwcu chęć zagłosowania na Grobelnego zadeklarowało 37 proc. pytanych w sondażu Homo Homini dla RMF FM i Interia.pl. Kto wystartuje wyborach? Do walki z Grobelnym stanie m.in. trzech przewodniczących struktur partyjnych w Poznaniu: Tadeusz Dziuba, obecny poseł na Sejm (PiS), Tomasz Lewandowski (SLD) oraz Zygmunt Kopacz (KNP). PO wystawia przedsiębiorcę Jacka Jaśkowiaka. To drugie podejście Jaśkowiaka do fotela prezydenta – w 2010 r. startował jako niezależny, w PO jest od roku. Drugim, obok Grobelnego, niezależnym kandydatem jest Maciej Wudarski, założyciel Stowarzyszenia My-Poznaniacy, startujący z komitetu Stowarzyszenie Prawo do Miasta. Po otrzymaniu karty do głosowania wyborcy mogą mieć kłopoty z identyfikacją kandydatów – poza Ryszardem do startu w wyborach szykuje się również Bogdan Grobelny, inżynier budownictwa z UPR (interesuje się kobietami, śpiewem i ezoteryką). Bilans. W 2010 r., poproszony o sformułowanie 5 deklaracji wyborczych, Grobelny przedstawił hasło Poznań może być celem dla osób poszukujących pracy i rodzin z małymi dziećmi: miasto oferuje dobry dostęp do przeszkoli, choć poprawy wymaga dostępność żłobków. Niezadowalający jest stan edukacji: niskim nakładom na edukację towarzyszą przeciętne wyniki uczniów. Martwić może stan finansów miasta – poziom zadłużenia Poznania na poziomie blisko 70 proc. sprawia, że następne lata będą wymagały restrykcyjnego programu oszczędności. Autorzy: Anna Konczewska, Małgorzata Łubik, Roman A. Stańczyk – MamPrawoWiedziec.pl, Piotr Teisseyre – MojaPolis.pl,,MamPrawo Wiedziec.pl