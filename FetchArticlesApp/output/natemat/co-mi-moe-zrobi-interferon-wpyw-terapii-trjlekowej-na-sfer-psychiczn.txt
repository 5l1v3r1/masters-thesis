W czasie leczenia infekcji HCV współwystępuje wiele czynników sprzyjających występowaniu drażliwości i depresji, będących kombinacją kwestii psychologicznych i fizjologicznych. Objawy te nie muszą występować u wszystkich, a jeśli nawet wystąpią, to ustępują po zakończeniu leczenia. W czasie terapii można sobie z nimi radzić samodzielnie lub pod kontrolą specjalisty – psychiatry lub psychologa. Jest to pierwszy z serii czterech artykułów, w których znajdą Państwo sposoby na to, jak sobie radzić z depresją i drażliwością w czasie leczenia zakażenia HCV. W niniejszym artykule opisany zostanie wpływ terapii trójlekowej na psychikę, w kolejnym rozprawimy się z pewnymi mitami na temat kontaktu z lekarzem psychiatrą. W trzecim artykule opiszemy sposoby samodzielnego radzenia sobie z drażliwością i depresją, natomiast czwarty poświęcimy niefarmakologicznym sposobom radzenia sobie z dolegliwościami fizycznymi. Naszą główną intencją jest przekazanie Państwu wiedzy, jak poradzić sobie z przejściowymi trudnościami w czasie leczenia. Mamy nadzieję, że dzięki temu wzrośnie poziom Państwa nadziei na pomyślne poradzenie sobie ze spadkami nastroju w czasie terapii. U części osób zakażonych HCV dochodzi do pogorszenia nastroju, rozdrażnienia, przewlekłego zmęczenia, stanów lękowych, a czasem nawet do depresji (u ok. 28-40% chorych). Zdarzają się też problemy z koncentracją i zapamiętywaniem. W trakcie terapii interferonem objawy te mogą się nasilać - najczęściej występuje depresja i rozdrażnienie (u ok. 30% leczonych), które, statystycznie, są najsilniejsze około dziewiątego miesiąca trwającego rok leczenia. W odniesieniu do terapii dwulekowej (interferon z rybawiryną) - jest bardzo wiele opracowań na temat jej niepożądanych efektów na poziomie psychicznym. Na temat działań ubocznych terapii trójlekowej istnieje mniej opracowań, ale wynika z nich, że wspomniane działania niepożądane są bardzo podobne, dotyczą jednak nieco większej liczby osób leczonych (Saadoun, Rigon i in. 2013). Według niektórych badaczy odsetek osób w czasie terapii trójlekowej z co najmniej łagodnymi objawami depresji dochodzi do 80% (Sherman 2012). W poszczególnych opracowaniach wyróżnia się osobno objawy depresji i przewlekłe zmęczenie – tu odsetek pacjentów odczuwających przewlekłe zmęczenie sięga 87%, a osób z objawami depresji ok. 21% (Saadoun, Rigon i in. 2013), w niektórych mówi się tylko o depresji – prawdopodobnie przewlekłe zmęczenie traktuje się jako objaw depresyjny, wtedy liczba osób leczonych z depresją sięga wyżej wspomnianych 80% (Sherman 2012). Częstości występowania objawów neurotoksycznych u chorych leczonych interferonem lub kombinacją interferonu i rybawiryny (za: Fontana 2000) W związku z możliwością wystąpienia tych objawów warto monitorować swój stan psychiczny, prowadząc np. dzienniczek. Jest to bardzo proste: pod koniec każdego dnia wystarczy ocenić swoje samopoczucie fizyczne i psychiczne w skali od 0 do 10 (0: gorzej być nie może; 10: ideał). Jeśli przez 2 tygodnie ocena stanu psychicznego wynosi 5 lub mniej, warto sprawdzić, czy nie zaczynają nam się stany depresyjne. Do rozpoznania depresji potrzebne jest zidentyfikowanie co najmniej 5 z niżej wymienionych objawów, jeśli nie ustępują w ciągu 2 tygodni. Konieczne jest przy tym wystąpienie obniżonego nastroju lub utrata zainteresowań i odczuwania przyjemności. Jeśli na podstawie podanych poniżej kryteriów uznasz, że masz depresję, to potwierdź lub wyklucz tę diagnozę w kontakcie ze specjalistą! - Obniżenie nastroju prawie codziennie; - Zmniejszenie zainteresowań i odczuwania przyjemności – prawie codziennie - Utrata lub przyrost masy ciała (pomimo, że w międzynarodowej klasyfikacji chorób i zaburzeń jest to jedno z kryteriów rozpoznawania depresji, nie uwzględniamy go diagnozując osoby w czasie terapii z udziałem interferonu – większość osób chudnie w trakcie leczenia); - Bezsenność lub nadmierna senność – prawie codziennie; - Pobudzenie lub zahamowanie psychoruchowe – prawie codziennie; - Zmęczenie lub utrata energii – prawie codziennie; - Uczucie bezwartościowości i nieuzasadnione poczucie winy – prawie codziennie; - Obniżona zdolność myślenia i koncentracji uwagi, niezdecydowanie – prawie codziennie; - Myśli lub tendencje samobójcze. Warto też uprzedzić rodzinę, o możliwości wystąpienia takich objawów i poprosić o tolerancję i wyrozumiałość na czas leczenia (w gruncie rzeczy po leczeniu też się te cechy przydadzą w rodzinie). Można również poprosić bliskich o pomoc w rozpoznaniu spadków nastroju. Bardzo ważne jest wczesne wykrycie objawów depresji, ponieważ u nielicznych pacjentów (1,4%) w czasie terapii mogą pojawić się myśli samobójcze (Fontana 2000). Zahamowanie w porę narastającego spadku nastroju jest jak najbardziej możliwe podczas leczenia i skutecznie eliminuje autodestrukcyjne myśli. Depresja u osób podatnych wywiązuje się w okresie pierwszych 3 miesięcy podawania interferonu w dawkach 3-10 Mj 2 lub 3 razy w tygodniu. Dzięki stałemu monitorowaniu natężenia objawów depresji u pacjentów podczas terapii interferonem można odpowiednio wcześnie włączyć doradztwo psychologiczne i/lub leki antydepresyjne. Najwyższe średnie natężenie objawów depresji zanotowano w 36 tygodniu leczenia (Fontana 2000). Do dziś pamiętam sytuację sprzed około 10 lat, z początków mojej pracy w Klinice Chorób Zakaźnych w Poznaniu. Pielęgniarki poprosiły mnie, abym zajął się jednym z pacjentów, który był w czasie leczenia w bardzo kiepskim nastroju. W czasie rozmowy okazało się, że przez 2-3 dni po zastrzyku gorączkuje i uważa, że ta gorączka niszczy jego układ odpornościowy, przez co leczenie jest dla niego bardziej szkodliwe niż zakażenie HCV. W trakcie dyskusji na ten temat doszliśmy do wniosku, że w czasie terapii rzeczywiście występuje pogorszenie samopoczucia, ale ustąpi ono po jego zakończeniu. Ponadto podjęcie i utrzymanie się w procesie leczenia daje mu szansę na całkowite wyzdrowienie. Wkrótce po tej rozmowie pielęgniarka zapytała mnie: „Maciej, co ty mu zrobiłeś?”. Przyznam, że trochę się zaniepokoiłem słysząc to – okazało się jednak, że po rozmowie pacjent był w znacząco lepszym nastroju i pielęgniarki w dyżurce zastanawiały się, jak to jest możliwe po jednym spotkaniu. Innym często występującym objawem ubocznym jest drażliwość, prowadząca często do inicjowania konfliktów z najbliższymi i nie tylko. Więcej informacji o sposobach samodzielnego radzenia sobie z depresją i drażliwością znajdą Państwo w kolejnych artykułach. Poza bezpośrednim działaniem wirusa i leków na układ nerwowy, drugą przyczyną kryzysów psychicznych osób żyjących z HCV jest lęk, smutek, żal, złość, poczucie krzywdy i inne negatywne uczucia, które wynikają z analizy sytuacji życiowej. Zwłaszcza w początkowym okresie po diagnozie wielu ludzi myśli i mówi np. „świat mi się zawalił”, „to był dla mnie szok”, „moje życie nie ma już sensu”, „nie będę mogła mieć dzieci”, „zarażę swoich bliskich”, „nie będę w stanie z nikim się związać, bo jak on/ona dowie się, że mam HCV, to mnie porzuci” itp. Poza tym, do spadku nastroju mogą się pośrednio przyczynić dolegliwości fizyczne wynikające z leczenia, bo trudno zachować dobry nastrój, kiedy ma się np. gorączkę lub bóle mięśniowo – stawowe. Na tym kończymy pierwszą część artykułu na temat psychologicznych działań ubocznych terapii trójlekowej w infekcji HCV.,Moje WZW-C