Już dzisiaj rozpocznie się rozgrywka na stole finałowym Main Eventu World Series Of Poker. Zwycięzca turnieju, oprócz ponad 8,300,000 pierwszej nagrody i mistrzowskiej bransoletki zostanie nieoficjalnym mistrzem świata. Poker ze względu na swoją specyfikę nie jest grą scentralizowaną jak np. piłka nożna, czy szachy. Do najważniejszych serii turniejowych należą European Poker Tour, World Poker Tour i World Series Of Poker, która jest najważniejsza i najbardziej prestiżowa. W ramach WSOP, od czerwca do lipca odbywa się w Las Vegas kilkadziesiąt turniejów. Najważniejszy z nich nosi nazwę Main Event, a wpisowe do niego wynosi 10,000 dolarów. W tym roku w ME zagrało 6,352 pokerzystów (profesjonalistów i amatorów), pula nagród wyniosła prawie 60 milionów dolarów, a na zwycięzcę czeka $8,361,570. Na stole finałowym Main Eventu gra dziewięciu pokerzystów, którzy tworzą ,,November Nine” (więcej na ten temat pisałem tutaj). Liderem (z największą ilością żetonów) na stole finałowym jest JC Tran. Ma 36 lat, a w wieku 2 lat wraz z rodziną przeniósł się z Wietnamu do USA. Mieszka w Sacramento, ma żonę i dziecko. W turniejach live wygrał już ponad 8,8 miliona dolarów. Na swoim koncie ma m.in. dwie wygrane w turniejach WSOP- $ 2,500 Pot Limit Omaha w 2009 oraz $ 1,500 No Limit Hold'em w 2008 roku. Kilka tygodni temu zajął 2. miejsce w prestiżowym turnieju WPT Alpha8 na Florydzie (wygrana $526,890). Amir Lehavot (2. największy stack) ma 38 lat, urodził się w Izraelu. Od 22 lat mieszka w USA, ma żonę i syna. Uzyskał dyplom inżyniera na University of Texas w Austin, pracował w San Francisco. Na koncie ma już jedną bransoletkę WSOP (są one przyznawane za zwycięstwo w każdym turnieju WSOP)- w 2011 roku wygrał $10,000 Pot-Limit Hold'em. W karierze pokerowej wygrał ponad 1,5 miliona dolarów. Kilka lat temu stworzył stronę szkoleniową dla pokerzystów. Marc MacLaughlin ma 25 lat, pochodzi z Kanady. W pokera gra zawodowo od 6 lat, lubi piłkę nożną. Z zawodu jest tatuażystą, chociaż sam nie ma żadnego. Marc specjalizuje się w grach gotówkowych, a nie turniejach. Stąd jego wygrane w turniejach to ,,zaledwie” 700 tysięcy dolarów. Może być pierwszym Kanadyjczykiem od 2010 roku, który wygra Main Event WSOP. Jay Farber to zdecydowanie najbarwniejsza postać tego finału. Ma 28 lat, pochodzi z USA. Na co dzień zajmuje się prowadzeniem imprez w klubach w Las Vegas. Jak sam przyznaje, jest również miłośnikiem restauracji. Jako jedyny z finalistów jest pokerowym amatorem. Na swoim koncie ma tylko 3 miejsca płatne w turniejach pokerowych (wliczając ME). Ryan Riess to najmłodszy uczestnik tegorocznego stołu finałowego Main Eventu WSOP. Ma 23 lata, pochodzi z USA. Jeśli wygra Main Event 2013 będzie pierwszym pokerzystą urodzonym w 1990 roku, który sięgnie po najcenniejszą bransoletkę. Studiował handel na Michigan State University, mieszka w Las Vegas. W turniejach live wygrał na razie $318,478. W historii swoich występów na WSOP może pochwalić się 3 miejscami płatnymi (nie licząc tego stołu finałowego). Odnosi sukcesy w serii WSOP Circuit. Sylvain Loosli pochodzi z Francji, ma 26 lat. Studiował w szkole biznesu. W pokerze online wygrał dotąd ponad 1 milion dolarów. Mieszka w Londynie. Specjalizuje się w grach gotówkowych, turnieje grywa rzadko- w swojej karierze live wygrał ponad $84,000. Zawodowym pokerzystą jest od 2,5 roku. Ma szansę zostać pierwszym Francuzem, który wygra Main Event WSOP. Michiel Brummelhuis pochodzi z Holandii, ma 32 lata. Na co dzień mieszka w Amsterdamie. Z powodu jego gry w finale Main Eventu, organizatorzy holenderskiego Master Classic of Poker przesunęli datę turnieju o kilka dni (w 2008 roku wygrał ten turniej). W turniejach live zarobił dotąd ponad $671,000. Ma szansę zostać pierwszym Holendrem, który wygra Main Event WSOP. Dobrze radzi sobie w pokerze online. Mark Newhouse pochodzi z USA, ma 28 lat. W 2006 roku wygrał prestiżowy turniej WPT Borgata Open i ponad 1,5 miliona dolarów. W całej karierze wygrał ponad 2 miliony dolarów. Przygodę z pokerem rozpoczął podczas studiów. Grał na stołach finałowych dwóch turniejów z serii WSOP (nie licząc tego). David Benefield ma 27 lat, pochodzi z USA. Grę na stole finałowym rozpocznie z najmniejszym stackiem. Pomimo młodego wieku jest jedną z bardziej rozpoznawalnych osób w świecie pokerowych gier na wysokie stawki. Mieszka w Nowym Jorku. Na Columbia University studiuje nauki polityczne oraz sinologię. W 2009 roku postanowił rzucić pokera i wrócić do zdobywania wykształcenia. Na szczęście wrócił do gry. W swojej karierze wygrał ponad 1,2 miliona dolarów. Który z tych dziewięciu pokerzystów sięgnie po najważniejszą wygraną w świecie pokera? Trudno wyrokować. Za JC Tranem przemawia największe doświadczenie. Z kolei historia Jay'a Farber (to ten od imprez) świetnie sprzeda się w mediach pozapokerowych. Podobnie, jak Ryana Riess'a, ze względu na jego młody wiek. I właśnie temu ostatniemu będę kibicować. Relacja ze stołu finałowego Main Eventu rozpocznie się dzisiaj o 2:00 w nocy czasu polskiego. Zwycięzcę poznamy 5. listopada, gdy do gry wróci najlepsza ,,trójka”. Link do relacji ze stołu finałowego Main Eventu WSOP. Tutaj możecie posłuchać specjalnego odcinka pokerowego podcastu ,,Heads-Up”, w którym wspólnie z z Pawłem Majewskim i Marcinem Horeckim rozmawiamy m.in. o rozpoczynającym się dzisiaj finale Main Eventu WSOP. Znajdziesz mnie także na Twitterze. -------------------------------------------------- Zapraszam Was również do poparcia Stowarzyszenia Wolny Poker, w którym walczymy o zmianę ustawy hazardowej. Wejdźcie na WolnyPoker.org i wyraźcie swoje poparcie.,Jakub Suszka