Jedno z polskich biur podróży wpadło na zaskakujący pomysł. Chce, by w obiektach turystycznych w Grecji i Chorwacji wyznaczone zostały „Polskie Strefy”, czyli miejsca tylko dla Polaków. „Baw się tak, jak lubisz” – zachwala biuro. Chodzi o biuro podróży Rainbow. Jak wyjaśnia prezes Grzegorz Baszczyński, skoro Polacy na wakacjach czasem wstydzą się integrować z osobami innej narodowości, czemu nie stworzyć dla nich strefy, gdzie będą mieli wczasy „po polsku, tanio i w swojskim otoczeniu”. – Strefy polskie to propozycja dla klasy średniej, dla tych, którzy do tej pory spędzali wakacje nad Bałtykiem, bo obawiali się dużych kosztów i bali się, że zabraknie im kontaktu z rodakami – mówi, cytowany przez portal fly4free.pl. Biuro ujawniło już nawet szczegóły.Turyści mają się czuć jak nad polskim morzem m.in. na Krecie, Korfu, Rodos, Riwierze Olimpijskiej i w okolicach chorwackiego Trogiru. W polskich strefach będą odbywać się konkursy typu „Familiada”, projekcje polskich filmów, tańce. Wieczorem Polacy będą mogli grillować. Jak można się było spodziewać, pomysł podzielił komentatorów. „Fly4free” cytuje opinie Polaków wyjeżdżających na wakacje. Ktoś napisał, że to trafny pomysł, bo jest wiele osób, które kupują wycieczki za granicą, ale mają w związku z tym wiele obaw i szukają kontaktu z rodakami. Ale są też inne głosy. „Nie po to jadę do Grecji albo Chorwacji, aby czuć się jak w Mielnie: ze stadem niewychowanych rodaków, którzy ryczą w niebogłosy i wieczorne grillowanie uważają za nieodzowny element wypoczynku” – stwierdziła jedna z komentatorek.,Bartosz Świderski