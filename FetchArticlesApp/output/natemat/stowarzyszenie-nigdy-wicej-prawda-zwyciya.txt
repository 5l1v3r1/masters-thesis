Profil Google+ Z satysfakcją przyjęliśmy list redaktora naczelnego serwisu natemat.pl Tomasza Machały wysłany do adwokata reprezentującego Stowarzyszenie „NIGDY WIĘCEJ”. Redaktor naczelny pisze między innymi: „(…) kierowany dobrą wolą oraz życzliwą ogólną pozytywną oceną działalności „Nigdy Więcej” dla polskiej piłki nożnej podjąłem decyzję o skasowaniu z kwestionowanego artykułu pana Antoniego Bohdanowicza następujących fragmentów (…)”. Tym samym redakcja natemat.pl wycofała się z absurdalnych oskarżeń, które opublikowała wcześniej na nasz temat. Przypominamy, iż w całym sporze chodzi o artykuł, który ukazał się na portalu natemat.pl i zawierał nieprawdziwe informacje o działalności Stowarzyszenia „NIGDY WIĘCEJ”. Spotkał się on z naszą zdecydowaną reakcją. Jeszcze raz podkreślamy z całą stanowczością, że Stowarzyszenie 'NIGDY WIĘCEJ' nigdy w żaden sposób nie występowało z oczekiwaniami jakiegokolwiek materialnego wsparcia od jakiegokolwiek klubu. Nie korzystaliśmy też nigdy z dotacji PZPN ani instytucji państwowych. Insynuacje zawarte w przedmiotowym tekście pozbawione są jakichkolwiek podstaw, a tym samym dowodzą braku dziennikarskiego profesjonalizmu jego autora. Tekst ten godził w nasze dobre imię. Efektem było wysłanie wezwania do zaprzestania naruszania dóbr osobistych i usunięcia skutków już dokonanego naruszenia. Stwierdzamy z satysfakcją, że redaktor naczelny natemat.pl przyznał nam rację, usuwając najbardziej nieprawdziwe fragmenty tekstu dotyczącego działalności Stowarzyszenia „NIGDY WIĘCEJ”. Wierzymy, że dalsza współpraca z portalem natemat.pl będzie przebiegała w normalnej atmosferze, opartej na wzajemnym szacunku, tak jak miało to miejsce przed publikacją krzywdzącego artykułu. Stowarzyszenie „NIGDY WIĘCEJ” jest otwarte na partnerską współpracę ze wszystkimi, którzy nie akceptują ksenofobii i neofaszyzmu.,Jacek Purski