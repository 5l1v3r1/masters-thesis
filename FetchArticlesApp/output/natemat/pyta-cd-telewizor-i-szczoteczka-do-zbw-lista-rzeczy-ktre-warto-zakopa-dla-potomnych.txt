Zbigniew Hołdys z troski o potomnych postanowił zakopać w ziemi dyktafon na kasety i rysunek baterii. Przy dzisiejszym tempie rozwoju techniki nie jest to wcale takie zaskakujące. Kasety już dziś kojarzą się z odległą przeszłością, a płyty CD depczą im po piętach. Czego jeszcze nie użyje następne pokolenie? Wspominaliśmy już z rozrzewnieniem gadżety lat 90., pisaliśmy też co zrobić z kasetą i ołówkiem. Zbigniew Hołdys na Twitterze poszedł krok dalej i zaczął wymieniać rzeczy, których potomni mogą już nigdy nie dotknąć. Zasugerował nawet dość zabawnie, że warto zakopać je w ziemi, żeby nie przepadły na dobre. Kable do ziemi Kasety wydają się już totalnym oldschoolem. Reliktem jest płyta gramofonowa, ale nie ma się co nudzić, że płytę CD czeka inny los. – Na 100 proc. możemy zakopać płytę CD – uważa dr Tomasz Rożek, fizyk, publicysta naukowy i szef działu Nauka i Gospodarka w "Gościu Niedzielnym". Jego zdaniem płyta CD, tak samo zresztą, jak płyta gramofonowa jest przykładem gadżetu, który ewoluując dotarł do granic swoich możliwości. – W obu tych przypadkach widać granice technologii. Teraz wszyscy chodzą ze stick'ami, nie płytami CD. Film i muzyka są dostępne na płytach CD tylko dlatego, że póki co nie ma dobrego łącza internetowego – dodaje fizyk. Jeśli takie będzie, filmy czy muzykę będziemy legalnie kupować w internecie. Według dr. Rożka taki sam los czeka odtwarzacze płyt CD, które są niepraktyczne, zajmują miejsce, zużywają energię i są awaryjne, bo mają ruchome części. Powinniśmy zakopać również klawiaturę i pilota do telewizora. Już powstają programy do rozpoznawania pisma. Zdaniem ekspertów w przyszłości zamiast klawiatury, przy pisaniu wykorzystywany będzie interfejs, który pozwoli na komunikację naszych fal mózgowych z urządzeniem. Pilota do telewizora, zdaniem dr. Rożka, zastąpią technologie bazujące na intuicyjnych sposobach porozumiewania się człowieka z urządzeniami. Socjolog prof. Krzysztof Wielecki uważa, że oprócz pilota, możemy zakopać również telewizor. – Z pewnością zastąpią go jakieś hologramy – twierdzi. Potomni prawdopodobnie będą mieli szansę spotkać komputer stacjonarny, ale raczej będzie on używany tylko przez profesjonalistów, którzy potrzebują sprzętu z zupełnie innymi parametrami. – Już dziś mało kto kupuje stacjonarny komputer. Właściwie od dawna granica między komputerami mobilnymi a stacjonarnymi nie istnieje, bo prym wiodą laptopy, notebooki, iPady – uważa dr Rożek. Możemy natomiast pożegnać telefon stacjonarny, chociaż według Rożka szansę na przetrwanie ma sama słuchawka. – Rezygnujemy z kabla wszędzie, gdzie się da, ale mam sam mam znajomych, którzy do telefonów komórkowych podłączają słuchawki. Chociażby dlatego, że słuchawki się nie nagrzewają i trzyma je się wygodniej niż cały telefon – dodaje. Na papierze Do ziemi powinny trafić również gazety papierowe. – Gazety papierowe mają rację bytu dopóki nie powstanie giętki papier elektroniczny. Taki, który będzie miał dobry kontrast oraz kolor i nie będzie zużywał dużo energii. Póki co, gazeta nadal żyje, bo można ją złożyć i schować i nie wymaga ładowania baterii, kiedy jesteśmy np. w podróży – uważa dr Tomasz Rożek. Opinie dotyczące przyszłości książki są podzielone. – Powinniśmy zakopać książkę. To pierwsze, co mi przychodzi do głowy. Potomni z pewnością będą się zastanawiali, co to jest ta książka – mówi z przekonaniem prof. Krzysztof Wielecki. – Książek nie pozbędziemy się całkowicie – twierdzi z kolei dr Rożek. – I to pomimo, że będą dostępne w wersji elektronicznej np. w telefonie. Książka zawsze będzie dostarczać więcej wrażeń. Czytając coś na papierze, jesteśmy w stanie sobie to wyobrazić zdecydowanie lepiej niż czytając na ekranie – dodaje fizyk i publicysta. Do listy gadżetów do zakopania możemy dopisać także nakręcane, tarczowe zegarki na rękę. Po pierwsze noszone są przede wszystkim jako gadżet i to na baterie, a po drugie już dziś większość z nas sprawdza godzinę na telefonie. Zaskakujące To nie koniec – Samochody na benzynę i ropę. Najlepiej te wielkie koparki. To dopiero byłaby zagadka dla potomstwa: co to jest i jak w ogóle mogliśmy wpaść na coś takiego – śmieje się prof. Wielecki. Jego zdaniem, pod ziemię powinna trafić również szczoteczka do zębów. – Przy takim tempie rozwoju nauki i medycyny lada chwila zostaną wymyślone nowe techniki stomatologiczne. Nawet jeśli sama profilaktyka, przy wykorzystaniu super past i innych środków, nie będzie wystarczająco dobra, to na pewno naukowcy wymyślą szybki, bardziej higieniczny i skuteczniejszy sposób czyszczenia zębów niż codzienne szorowanie szczoteczką – twierdzi socjolog. Czytaj też: Muzeum zagrożonych dźwięków. Nostalgiczny powrót do przeszłości Pod ziemię powinny trafić również nagrania muzyki klasycznej. – Właściwie to możemy zakopać całą filharmonię. Mam wrażenie, że ta muzyka w przyszłości zejdzie do niszowych, piwnicznych klubów, a jej fani będą się musieli właściwie ukrywać. Podobny los może spotkać teatr – uważa prof. Wielecki. Według niego stanie się tak dlatego, że jesteśmy coraz bardziej leniwi. – Jak ktoś wymaga od nas wysiłku i uporu, to odpuszczamy. Muzyka klasyczna i teatr wymagają uporu pokonania własnej ignorancji. Żeby je zrozumieć, trzeba się w nich rozsmakować. To wymaga wysiłku, a nam się coraz częściej nie chce – podsumowuje socjolog.,Marta Pawłowska