Wiszące ogrody Semiramidy znamy jedynie z kronikarskich zapisów i jeśli wierzyć starożytnym kronikarzom, na miano jednego z siedmiu cudów świata , w pełni zasługiwały, choć ich „wiszenie” było jedynie metaforyczne. Dzisiaj, dzięki inwencji projektantów-botaników, możecie mieć podobny „cudek” we własnym domu. Mało tego – wasza rabatka naprawdę będzie unosić się w powietrzu. LYFE to, jak opisują swój wynalazek jego szwedzcy projektanci, „system hodowli roślin w nieważkości”. Dzięki wykorzystaniu zjawiska lewitacji magnetycznej, doniczka umieszczona nad specjalną podstawką, nieustannie rotuje, co sprawia, że roślina z każdej strony otrzymuje odpowiednią dawkę słońca. Oczywiście w lewitującej doniczce nie posadzimy paprotki czy fikusa. Siła pola magnetycznego ma w tym przypadku swoje ograniczenia. LYFE przeznaczony jest do hodowli roślin z rodziny tillandisia. Specyfikę tych egzotycznych sukulentów dobrze oddaje polska nazwa: oplątwa, może bowiem „opleść” dowolne podłoże i w ten sposób rosnąć. Nie potrzebuje ziemi – wystarczy kilka kamyków, kora drzewa czy sama doniczka. Aby móc pochwalić się znajomym własną lewitującą doniczką musimy jeszcze trochę poczekać – projekt zbiera fundusze na Kickstarterze. Cena zestawu ma wynosić 199 dolarów.,Karolina Pałys