Wielki sukces polskiego pokerzysty w jednym z najbardziej prestiżowych turniejów pokerowych na świecie. ----- Jest 02:30 w nocy, a w Monako polski poker wzbogacił się o kolejną kartę wspaniałej historii. ----- Festiwal pokerowy w Monte Carlo to ostatni przystanek 11. sezonu European Poker Tour. Najlepsi pokerzyści z całego świata zjechali do księstwa Monaco 28. kwietnia. Jednym z pierwszych turniejów, które rozegrano był ten z wpisowym w wysokości aż €100,000. Opłacono aż 71 wpisowych. Płatnych było 9 miejsc. W turnieju zagrali tacy mistrzowie jak Phil Ivey, Daniel Negreanu, Scott Seiver, Ike Haxton. Philipp Gruissem, Ole Schemion i Erik Seidel. Wśród uczestników było też dwóch Polaków- Piotr Franczak i Dmitrij Urbanowicz. Piotr zakończył swój udział w turnieju na 10. miejscu, czyli ostatnim, który nie otrzymał nagrody pieniężnej. W decydującym rozdaniu jego A-A okazało się słabsze od 3-3 Trojanowskiego. Rosjanin złapał 3 na turnie i tym samym Polak zakończył turniej. Na 9. miejscu odpadł Trojanowski. Tym razem jego A-A okazało się słabsze od od K-K Kurganova, który złapał K. Trojanowski otrzymał czek na €199,620. Na stole finałowym zagrali m.in. Max Altergott, Igor Kurganov, Fedor Holz, Scott Seiver i Dmitrij. Polak rozpoczynał finał z przedostatnim stackiem. Jednak dzięki rewelacyjnej grze dotarł aż do finałowej dwójki. Po drodze wyeliminował 3 przeciwników. Heads-up rozpoczynał mając 111 big blindów. Jego rywalem był Erik Seidel. Ten 55-letni Amerykanin to jedna z legend pokera. W trwającej już ponad 30 lat karierze wygrał ponad 22 miliony dolarów (nie licząc nagrody z SHR w Monte Carlo). Na swoim koncie ma aż 8 mistrzowskich bransoletek World Series Of Poker (prestiżem odpowiada tenisowemu Wimbledonowi), 35 stołów finałowych WSOP, 1 tytuł mistrzowski World Poker Tour i 5 stołów finałowych WPT. Dzięki jednemu z rozdań na początku, Erik odrobił trochę strat do Dmitrija. W dalszej części finałowego pojedynku, obaj gracze kilka razy zamieniali się prowadzeniem. Ostatecznie, to Erik sięgnął po mistrzowski tytuł. Z mojej perspektywy, to był bardzo dobry heads-up, a grę obu oglądałem z przyjemnością. Przed dzisiejszym dniem chciałem, żeby to właśnie Erik i Dmitrij spotkali się w heads-up'ie, ale oczywiście miałem nadzieję na nieco innego rozstrzygnięcie. Niemniej, Dmitrij pokazał wielką klasę i myślę, że podczas EPT Grand Final, Dmitrij wygra jeszcze jakiś turniej. Może €10,300 Main Event? Dzisiaj startuje Dzień 1B i na pewno zobaczymy w nim Polaka. Powodzenia. Erik Seidel za zwycięstwo otrzymał €2,015,000. Dmitrij zgarnął €1,446,600. Dmitrij pomimo zaledwie 19 lat, ma na swoim koncie wielkie sukcesy pokerowe. W turniejach live wygrał $1,027,252 (nie licząc nagrody z Monte Carlo). Podczas marcowego EPT Malta w ciągu pięciu dni wygrał $765,577. 20. marca Polak okazał się najlepszy w turnieju High Roller w ramach festiwalu EPT Malta. Wpisowe do niego wynosiło €25,300. Za pokonanie wszystkich rywali, Dmitrij zainkasował €572,300. W niedzielę wieczorem wygrał turniej z wpisowym w wysokości €1,100 i otrzymał za to €35,200. Jednak Polakowi wciąż było mało sukcesów i zagrał w kolejnym turnieju- z wpisowym w wysokości €5,200. Również tutaj nie dał szans rywalom, zostawiając wszystkich za swoimi plecami i wygrywając €110,000. Na koniec pobytu na Malcie wygrał turniej z wpisowym w wysokości €220, inkasując kolejne €3,260. Pod koniec lutego, nasz pokerzysta wygrał w czeskim Rozvadovie turniej z wpisowym €2,200 (High Roller Eureka Poker Tour Rozvadov) i otrzymał €25,725. A na festiwalu PokerStars Caribbean Adventure- w styczniu tego roku- wygrał turniej z wpisowym $2,200- nagroda wyniosła $37,640. Jak widać, gnębienie polskiego pokera przez Ministerstwo Finansów przynosi odwrotny skutek. Polscy pokerzyści od czasu wprowadzenia łamiącej unijne prawo ustawy hazardowej odnoszą coraz większe sukcesy: -w marcu 2015 roku Dominik Pańka zajął 3. miejsce w Main Evencie EPT Malta (€347,300) -w styczniu 2014 roku Dominik Pańka wygrał PokerStars Caribbean Adventure ($1,423,096) -w lutym 2014 roku Dominik Pańka wygrał High Rollera na EPT Deauville (€272,000) -w październiku 2014 roku Jakub Michalak zajął 6. miejsce w Main Evencie EPT Londyn (£104,200) -w czerwcu 2013 roku Kuba Michalak wygrał turniej iSPT Wembley (€436,000) -w grudniu 2012 roku Marcin Wydrowski wygrał WPT Praga (€325,000) Część polityków, która nie ma zielonego pojęcia o pokerze (jak i o innych rzeczach) i uważa się za ekspertów w tej dziedzinie pewnie dalej będzie udawać, że poker to hazard. Ale polscy pokerzyści niczym kropla drążą skałę i w końcu także w Polsce poker będzie legalny. A tymczasem, polscy pokerzyści w Monte Carlo przystępują do walki w kolejnych turniejach. Mam nadzieję, że za kilka dni poinformuję Was o ich kolejnym sukcesie. .,Jakub Suszka