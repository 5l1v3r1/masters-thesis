Czas, zatem, aby wybrać się na zakupy świątecznego drzewka. Można i sztuczne, tylko, po co? Ani to nie pachnie, ani nie wygląda, a wybór prawdziwych drzewek jest duży. Najpopularniejszym gatunkiem na choinkę jest świerk pospolity, którego cena nie jest wysoka. Posiada krótkie, kłujące i zielone igiełki, które jednak dość szybko opadają. Wydziela za to cudowny aromatyczny zapach, który kojarzy się od razu ze świętami. W sprzedaży dostępne są też nieco droższe: świerk kłujący (popularnie zwany świerkiem srebrnym) i świerk serbski o wąskim pokroju. Jodła pospolita, od świerka można ją odróżnić po płasko ułożonych igłach, które na spodzie mają dwa jasne paski. Zwykle foremna, ale jej gałęzie są rzadko ułożone, więc miewa "drapakowaty" pokrój. Droższa, lecz trwalsza od świerków - jej igły raczej nie opadają, lecz zasychają. Jodła kaukaska, pochodzi z Azji, ale stała się łatwo dostępna dzięki uprawie na plantacjach - drzewka sprzedawane na święta pochodzą najczęściej z Danii, a w ostatnich latach także z Polski. Ma regularną koronę, jest wyjątkowo zgrabna i gęsta - chyba najbardziej efektowna w roli choinki. Wadą jest słabo wyczuwalny zapach i wysoka cena. Ostatnio sosny mają coraz więcej zwolenników dzięki "puchatemu" pokrojowi i trwałym igłom. Najczęściej sprzedawana jako choinka jest sosna pospolita; kosztuje mniej więcej tyle, co świerk, ale często ma nieregularny pokrój. Coraz bardziej popularne stają się żywe choinki sprzedawane w pojemnikach. Ludzie kupują je myśląc, że na wiosnę będą je mogli wsadzić do swojego ogrodu lub postawić na tarasie. Niestety bardzo rzadko zdarza się, żeby świąteczne drzewko w pojemniku dotrwało do wiosny. Kupując drzewko w pojemniku trzeba dowiedzieć się czy od początku drzewko było hodowane w pojemniku. Jest to szczególnie ważne, jeżeli chcemy wysadzić choinkę do ogrodu po świętach. Często, bowiem sprzedawcy oferują choinki w pojemnikach wykopane z lasu i wsadzone do pojemnika. W takim przypadku system korzeniowy drzewka jest silnie przycięty i choinka nie ma szans na dłuższe przeżycie. Oprócz choinki kupujemy także poinsecje, zwaną popularnie gwiazdą betlejemską. Tak naprawdę poinsecja nosi botaniczną nazwę wilczomlecz piękny (Euphorbia pulcherrima) i pochodzi z Ameryki Południowej. Jej ozdobą są barwne liście, najczęściej w różnych odcieniach czerwieni, ale także różowe, pomarańczowe, łososiowe bądź białe. Pamiętajmy, że poinsecja jest rośliną trującą! Uważajmy zwłaszcza na jej mleczny sok, który wypływa z tkanek, po ich skaleczeniu. Może zaszkodzić i dorosłym, i dzieciom, i zwierzętom. W związku z tym, że posiadam koty, na moim stole gwiazda betlejemska nie gości. Gości za to jemioła. Roślinę tę wykorzystuje się głównie jako dekorację świąteczną, wieszając ją nad wejściem do domów. Zwyczaj ten pochodzi z krajów nordyckich, a zawieszona jemioła ma gwarantować domownikom szczęście, odpędzając uroki i demony. Można ją też zawieszać nad wigilijnym stołem, nad kominkiem lub w kuchni. Warto jednak pamiętać, iż według tradycji, wigilijny pęk jemioły należy przetrzymywać przez cały rok, gdyż inaczej jego dobroczynna moc zniknie. Ja po Nowym Roku zawożę Jemiołę na działkę i wieszam w domku, gdzie wisi przez cały rok. Starą jemiołę palę. Wesołych świąt.,Beata Wielgosz