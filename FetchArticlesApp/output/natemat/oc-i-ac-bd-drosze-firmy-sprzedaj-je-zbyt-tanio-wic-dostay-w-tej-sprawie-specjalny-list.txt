Kierowcy nie będą zachwyceni. Szef Komisji Nadzoru Finansowego zaapelował w liście otwartym do ubezpieczycieli, by ci zwiększyli stawki ubezpieczeń OC i AC. Dlaczego? Jak nie wiadomo o co chodzi, to chodzi o pieniądze. Andrzej Jakubiak, który stoi na czele KNF, w swoim apelu napisał, że od dwóch lat krajowy sektor ubezpieczeń OC ma gorszą rentowność. Jego zdaniem, to efekt rosnących kosztów akwizycji oraz "wyższej szkodowości". Dlatego też apeluje do firm ubezpieczeniowych, by sprzedając polisy ustalali składki adekwatne do ewentualnych zobowiązań w przypadku konieczności wypłaty odszkodowania. Dzisiaj ceny, które oferują kierowcom, są zaniżane, ponieważ tylko w ten sposób mogą walczyć o klientów. A to - przy częstotliwości szkód - tworzy ryzyko utraty płynności finansowej. Stąd apel szefa KNF, który szczególną uwagę zwraca na ubezpieczenia flotowe, te sprzedawane w tzw. pakietach dealerskich oraz ubezpieczenia pojazdów ciężarowych. Co ciekawe, Andrzej Jakubiak przekonuje, że firmy ubezpieczeniowe za często procesują się ze swoimi klientami przez co generują koszty sądowe zwiększające ryzyko strat finansowych. Poleca, by lepiej dogadywać się na etapie mediacji. Co ciekawe, podobny apel padł z jego strony także w 2011 roku.,Michał Mańkowski