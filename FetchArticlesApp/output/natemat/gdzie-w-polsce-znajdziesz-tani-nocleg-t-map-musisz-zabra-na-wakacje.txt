W całej Polsce działa prawie 10 tysięcy obiektów noclegowych. 1,2 tys. to obiekty z kategorii niedrogich. Niestety w ciągu ostatnich 20 lat baza tanich miejsc zmniejszyła się. Do kategorii niedrogich obiektów noclegowych zaliczyliśmy: - kempingi i pola biwakowe - hostele - zespoły domków turystycznych - schroniska turystyczne - schroniska młodzieżowe, w tym szkolne schroniska. Tego typu obiekty oferują łącznie blisko 98 tys. miejsc. W ubiegłym roku 1,6 mln turystów skorzystało w Polsce z tanich noclegów. W ciągu ostatnich 20 lat baza miejsc noclegowych w przystępnych cenach wyraźnie się zmniejszyła: w 1995 roku działało jeszcze 1,6 tys. takich obiektów, w 2014 roku – 1,2 tys. W ostatnim 5-leciu sytuacja nieco się polepszyła. W miastach pojawiają się nowe hostele, w całym kraju działa ich 114. Niestety co roku ubywa schronisk turystycznych, pól biwakowych i kempingów. W 1995 w całym kraju (w większości w górach) funkcjonowało 86 schronisk, teraz tylko 59. W ciągu ostatnich 20 lat zlikwidowano także 200 pól biwakowych i 80 kempingów (teraz jest ich łącznie 306). Niedrogie noclegi najłatwiej znaleźć nad morzem, na Mazurach i w górach. Kempingi i pola biwakowe najgęściej są rozsiane wzdłuż wybrzeża Bałtyku. W samym Mielnie działa 12 obiektów tego rodzaju, we Władysławowie 10, w Łebie 7. W 2014 roku na kempingach i polach biwakowych nocowało 280 tys. turystów, 26 proc. z nich było z zagranicy. Podobne jest rozmieszczenie domków turystycznych. Najwięcej z nich znajdziemy nad Bałtykiem: w Rewalu (18), Łebie (12), Darłowie (10). 11 zespołów domków turystycznych działa nad Soliną w Bieszczadach. W ubiegłym roku w domkach turystycznych przenocowało łącznie 267 tys. osób, większość z nich stanowili krajowi turyści (96 proc.). W największych miastach niedrogie miejsca oferują przeważnie hostele. Najwięcej hosteli działa w Krakowie (35), znacznie mniej w Poznaniu (11 obiektów), Warszawie (10), Wrocławiu (10), Łodzi (8) i Gdańsku (7). W ubiegłym roku co trzecia osoba nocująca w hostelach była z zagranicy. Najwięcej zagranicznych gości nocowało w hostelach w Krakowie (48 proc. ze 150 tys.), Warszawie (40 proc. ze 129 tys.) i Gdańsku (37 proc. z 27 tys.). Innym rodzajem taniego obiektu noclegowego w dużych miastach są schroniska młodzieżowe. Najwięcej z nich działa w Warszawie (5) i Olsztynie (4). W ubiegłym roku w schroniskach młodzieżowych, w tym szkolnych schroniskach młodzieżowych, nocowało 140 tys. osób, 7 proc. stanowili gości z zagranicy. Natomiast w schroniskach turystycznych (większość z nich leży w górach) nocowało prawie 136 tys. osób, z czego 4,5 proc. stanowili turyści zagraniczni.,Mojapolis