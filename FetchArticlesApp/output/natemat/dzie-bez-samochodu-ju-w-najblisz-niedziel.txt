22 września Europejski Dzień bez Samochodu. Idea ma zachęcić do zamiany auta, na komunikację miejską lub rower. Czy się uda? Pomimo dość mocno nagłośnionej kampanii, efekty raczej nie są współmierne do skali przedsięwzięcia. Dzień bez Samochodu to zwieńczenie Tygodnia Mobilności. Celem kampanii jest zachęcenie mieszkańców miast do zmiany niekorzystnych dla zdrowia przyzwyczajeń i wybrania alternatywnych, ekologicznych środków podróżowania: chodzenia pieszo, jazdy na rowerze, korzystania z komunikacji miejskiej czy car-poolingu. Sprawę zainicjowała Komisja Europejska. Zamkną ulice Tegoroczny, jak i każdy, Dzień bez Samochodu to też, obok promowania innych form podróżowania, zamknięcie części ulic w wielu miastach. Dosyć restrykcyjnie dzień ten będzie obchodzony w Brukseli. Ruch będzie zamknięty dla samochodów od godz. 9 do 19, a na rogatkach miasta staną szlabany, które uniemożliwią wjazd przyjezdnym. Dozwolony będzie tylko ruch pojazdów specjalnych policji, straży pożarnej czy karetek pogotowia, a także - w wyjątkowych przypadkach - prywatnych samochodów zaopatrzonych w specjalne, trudne do uzyskania przepustki. Mały odzew Z danych NaviExpert wynika, że podczas ubiegłorocznego Europejskiego Dnia bez Samochodu wielkich zmian w ruchu nie odnotowano. Porównano prędkość pokonywania głównych tras w Poznaniu, Warszawie i Wrocławiu podczas tego dnia, który miał miejsce 22 września 2012 r. oraz trzech kolejnych, zwykłych sobót. Według raportu, prędkości osiągane podczas przebadanych dni nie różniły się w Poznaniu i we Wrocławiu, przyspieszyli jedynie mieszkańcy Warszawy (o 14 proc.). W Polsce Dzień bez Samochodu obchodzony jest od 2002 roku, pod patronatem Ministerstwa Środowiska. W 2008 do kampanii przyłączyły się 84 polskie miasta.,Dariusz Brzezicki