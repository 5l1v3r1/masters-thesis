Jeśli przedsiębiorcy nie przyspieszą pracy, mogą mieć problem: od 1 stycznia 2015 roku większość deklaracji, informacji, a także zeznań podatkowych (w tym CIT-8, IFT-2 i PIT-11) firmy składać muszą w formie elektronicznej. Do tego niezbędny jest jednak bezpieczny podpis elektroniczny. Według badań PwC, nawet 25% polskich przedsiębiorstw nie dysponuje takim rozwiązaniem. Czas goni Niedostosowanie się do zmian może być nieprzyjemne w skutkach. – Złożenie deklaracji, informacji oraz rocznego obliczenia podatku w niewłaściwej, tj. papierowej, formie będzie dla administracji skarbowe równoznaczne z ich niezłożeniem – informuje Jan Węcławek, partner w dziale prawno-podatkowym PwC. Wyrobienie podpisu elektronicznego to jednorazowy koszt 300 złotych. Do tego dochodzi coroczna aktualizacja certyfikatu. To z kolei wydatek około 120 złotych rocznie. Jednak koszt uzyskania podpisu może nie być jedyną przeszkodą dla przedsiębiorstw. Do tej pory weryfikacja tożsamości osoby składającej wniosek, oczekiwanie na certyfikat i instalacja odpowiedniego oprogramowania zajmowała 2-3 dni robocze. – Teraz czas ten może się wydłużyć w związku ze zwiększonym zainteresowaniem przedsiębiorców w momencie zmiany przepisów. Odpowiednie kroki warto więc podjąć jak najszybciej – zauważa Marcin Sidelnik, dyrektor w dziale prawno-podatkowym PwC. Mali mają łatwiej Od obowiązku wyrobienia bezpiecznego podpisu elektronicznego zwolnione są jedynie najmniejsze firmy, zatrudniające pięciu lub mniej pracowników. Elektroniczny system może generować więcej problemów. – Korzystanie z systemu eDeklaracje wymaga podania identyfikatora podatkowego w postaci numeru NIP bądź numeru PESEL – mówi Mikołaj Woźniak, starszy menadżer w dziale prawno-podatkowym PwC. – Jeżeli w firmie osobą upoważnioną do składania deklaracji jest obcokrajowiec, to trzeba to już teraz uwzględnić w planach przygotowania przedsiębiorstwa do nowych przepisów – wyjaśnia dalej Mikołaj Woźniak, zaznaczające, że takie osoby nie mają przecież nadanego numeru NIP i PESEL. Podobno Ministerstwo Finansów zajmuje się już tą sprawą i szuka dla niej rozwiązania, ale warto się zabezpieczyć i przygotować plan B.,Adam Turek