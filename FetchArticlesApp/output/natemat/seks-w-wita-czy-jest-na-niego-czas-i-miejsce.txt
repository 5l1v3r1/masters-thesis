Święta to niewątpliwie magiczny czas. Gorączkowe przygotowania trwają do ostatniej chwili. Jest radość, oczekiwanie, ale również stres i zmęczenie. Zdaniem seksuologa prof. Zbigniewa Izdebskiego, to szczególnie trudny okres dla par i małżeństw. W napięciu nie łatwo o kłótnie, a okazji na czułości i seks nie ma zbyt wielu. Jak znaleźć w święta czas na seks? prof. Zbigniew Izdebski: Jak jest okazja do seksu, to nie powinno się go unikać. Działa w końcu odstresowująco i relaksująco. Faktem jest, że święta to specyficzny okres. Porządki, przygotowania, zakupy, prezenty. Zmęczenie się nawarstwia i wtedy nie tylko trudno znaleźć czas na seks, ale i ochotę. Jest wiele osób, które na Boże Narodzenie wyjeżdża. Unikają w ten sposób wszystkich przygotowań i przedświątecznego zmęczenia. Dla tych osób to czas bardzo sprzyjający zbliżeniom. Czytaj też: Pussy Project. Sex shop w służbie rewolucji seksualnej Zmęczenie świąteczne średnio zachęca do seksu. Święta to okres najczęstszych konfliktów w rodzinie, w małżeństwie, również między małżonkami a teściami. Te konflikty pojawiają się często w najostrzejszej formie. Święta wymagają ogromnej dyplomacji i kompromisów. Ze względu na relacje z rodziną, teściami. Obserwuję u siebie w klinice, że po Bożym Narodzeniu wzrasta liczba małżeństw, które są zdecydowane na rozwód. Chodzi o świąteczne awantury? Pośrednio. Święta traktują jako ostatnią szansę – zobaczymy, czy nam się uda przeżyć święta bez sporu. O te spory nie trudno. Przecież wiele osób jedzie na święta np. do rodziny, mimo że nie ma na to ochoty. A rodzina często dopytuje o nasze relacje seksualne. Tematyka zdrowia seksualnego jest często podtrzymywana np. w życzeniach. Dopytujemy się dzieci i wnuków o dziewczynę, chłopaka, narzeczonych o datę ślubu, a małżeństwa o dzieci – no kiedy wreszcie zostaniemy dziadkami? Nie bierze się pod uwagę, że ktoś chce żyć w pojedynkę. Bardzo często to rodzina modeluje koncepcję związku. A przecież niektóre małżeństwa nie mogą mieć dzieci, niektóre nie chcą. To wywołuje napięcia. Oczywiście seks może być w święta radosny, ale problem seksualności ma w tym czasie różne oblicza. Czasami, jak jedziemy do rodziny i mamy nawet ochotę na seks, to z kolei nie mamy, gdzie go uprawiać. Seks ze świadomością teściowej śpiącej za ścianą jest raczej mało komfortowy. Miałem takiego pacjenta, który mieszkał ze swoją żoną u teściowej, bo nie było ich stać na własne mieszkanie. Kiedy się kochali, teściowa waliła w ścianę i krzyczała: "ciszej!" Starali się być ciszej i cały czas byli z tego powodu spięci. Kiedy się wyprowadzili do własnego mieszkania, pacjent zauważył, że ma problemy i że ten seks mu wcale nie wychodzi. Na Boże Narodzenie pojechali do teściowej i okazało się, że wzwód wrócił. Ten mężczyzna przyzwyczaił się po prostu do tych dość niesprzyjających warunków. Strach przed waleniem teściowej w ścianę był dla niego na swój sposób ekscytujący. Czytaj też: Rodzinne rozmowy przy stole. Dlaczego tak często kończą się awanturą? Święta to wyjątkowy czas, ale również bardzo trudny. Liczba konfliktów w tym czasie jest przerażająca. Nawet nie zdajemy sobie z tego sprawy. Dlatego tak ważne, żeby w te dni okazywać szacunek dla drugiej osoby i jej wyborów dotyczących związku, dzieci, partnera. Również w życzeniach. Czego powinniśmy życzyć partnerom? Udanego seksu? Możemy życzyć, żeby powróciła namiętność, żeby poprawiły się relacje w związku.,Marta Pawłowska