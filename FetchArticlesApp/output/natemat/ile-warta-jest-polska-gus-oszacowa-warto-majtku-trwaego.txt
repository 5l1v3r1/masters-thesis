Zastanawialiście się, na ile wyceniany jest majątek znajdujący się na terytorium Polski? Częściowej odpowiedzi na to pytanie dostarczył GUS, który wyliczył, że w 2012 roku mieszczące się w Polsce środki trwałe (np. budynki, drogi, fabryki, środki transportu) były warte ponad 2,8 biliona złotych. Z przedstawionego przez Główny Urząd Statystyczny raportu wynika, że 31 grudnia 2012 roku znajdujące się w Polsce środki trwałe były warte 2,8 bln złotych (wycena stanu obecnego będzie zapewne nieznacznie wyższa). Ujęte przez GUS dane dotyczą zarówno sektora publicznego (1,1 bln), jak i prywatnego (1,76 bln). Na jednego mieszkańca Polski przypadały więc środki wyceniane na 78,5 tysiąca złotych, o czym pisze serwis Puls Biznesu. Najcenniejszą część majątku trwałego stanowiły budynki i budowle (1,9 bln). Środki trwałe o największej wartości ulokowane były w województwie mazowieckim (609 mld). Drugie na liście jest województwo śląskie (355,4 mld). Na kolejnych miejscach znalazły się województwa: wielkopolskie (260 mld), dolnośląskie (228 mld), małopolskie (212,8 mld), łódzkie (172,6 mld), pomorskie (163 mld) oraz kujawsko-pomorskie (126,7 mld). Najskromniej wypadły województwa: podlaskie (74,7 mld), lubuskie (73,6 mld) oraz opolskie (70,2 mld).,Tomasz Baliszewski