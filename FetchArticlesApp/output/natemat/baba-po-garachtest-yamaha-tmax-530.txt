Przyszłość nadeszła teraz! To są pierwsze słowa, jakie przychodzą mi do głowy po teście najnowszego skutera Yamaha. Wskakując na T-MAXa 530 przeniesiemy się do innej galaktyki świetlnej!! Zawsze na maxi skutery spoglądałam z lekkim obrzydzeniem.. Tak, obrzydzeniem!! Bo, dla kogo były zaprojektowane te maszyny? Dla starszych Panów z brzuszkiem? Ani to się nie błyszczało chromem, ani nie miało przyzwoitego przyspieszenia do tego najczęściej było zwaliste i manewrowało się tym niczym krążownikiem, a nie zwinną „50”tką czy sportowym motocyklem. No i co robić z nogami? Mają tak po prostu leżeć sobie na podłodze, gdy wchodzimy w zakręt przy prędkościach przekraczających 80km/h? Przecież pomiędzy nimi powinien być jakiś bak… rama, a tu nic tylko przestrzeń… Nic nas nie zaskakuje, nic nas nie podnieca w tych jednośladach… [pierwsze wrażenie] Gdy dowiedziałam się, że dostaję do testów T-MAXa w duchu pomyślałam sobie tylko: „O rany, w co ja się wpakowałam”, wcześniej nie za wiele wiedziałam o tym skuterze, jedynie to, że jest naprawdę spory i nie byłam pewna czy oby na pewno nadaje się do jazdy dla „baby”? Moje zaskoczenie było tym większe, gdy po raz pierwszy na niego wskoczyłam, faktycznie był spory, ale jak tylko odkręciłam manetkę gazu, jego gabaryty zeszły na dalszy plan. [prowadzenie] Kierownica jest w nim zamontowana nisko, a to za sprawą, że motocykl ten został zaprojektowany by jeździć głównie w mieście i co tu dużo mówić by stać się królem metropolii czy to w korkach czy na jej pustych arteriach wieczorem. Jadąc między samochodami faktycznie ułatwia to manewrowanie i nawet slalom gigant pomiędzy ciężarówkami staje się przyjemnością, gdy dosiadamy T-MAXa. [silnik] Elastyczność silnika zastosowanego w tym jednośladzie sprawia, że jak tylko zaczynamy bawić się rolgazem na naszej twarzy pojawi się gigantyczny uśmiech i przyznam szczerze, że z łatwością zapomnimy, że jedziemy skuterem. Temperamentem temu modelowi zdecydowanie bliżej do R6tki niż Midnight Stara z gamy Yamaha. Lekko pochylona pozycja za kierownicą oraz całkiem spora szyba zamontowana na dystansach sprawia, że przez chwilę nie uwagi na liczniku w mgnieniu oka pojawia się 140 km/h. A to nie koniec jego skali, bo skuter ten rozpędza się do 180km/h, których raczej nigdy nie zobaczymy, bo, w której metropolii będziemy wstanie rozpędzić się do takich wartości?! [wygląd] Spoglądając na detale T-MAXa możemy przekonać się, że został zaprojektowany z najwyższą dbałością o szczegóły. Czy to przednie światła czy nawet mocowanie tablicy rejestracyjnej… to wszystko to istny majstersztyk. Z tłumika, który również przykuwa wzrok wydobywa się ładny basowy dźwięk, przy którym ryczące, wściekle „50tki”, myślę oczywiście o skuterach - chowają się w cieniu!! W skuterze tym znajdziemy dwa schowki, jeden mały przy kierownicy idealny na butelkę wody, okulary albo mapę oraz drugi duży pod siedzeniem, w którym zmieścimy jeden kask oraz drobne zakupy. T-MAX ze swoim ABSem, wspaniałymi hamulcami, nowoczesną aluminiową ramą, która charakteryzuje się dużą sztywnością i odpornością na skręcanie oraz jak dla mnie rewelacyjnym zawieszeniem (z przodu producent zastosował widelec teleskopowy o dwóch półkach, a z tyłu zastosowano wahacz wleczony z lekkiego stopu), które sprawia, że motocykl płynie w zakrętach, a nierówności nie robią na nim żadnego wrażenia. Yamaha postawiła konkurencji poprzeczkę na bardzo wysokim poziomie i czeka ich, co najmniej pobicie „rekordu olimpijskiego”, jeśli chcą się liczyć wśród sportowych skuterów. [podsumowanie] Yamaha T-MAX to zdecydowany lider w swojej klasie. Doskonały skuter o rewelacyjnych osiągach. Oczywiście dla wielu osób cena może okazać się zaporowa, ale jeśli chcemy posiadać pojazd z najwyższej półki musimy liczyć się z wydatkami. Cena modelu z ABS: 46 500zł Więcej na: www.yamaha-motor.eu/pl/ Polub "Baba po Garach" na FB www.facebook.com/BabaPoGarach,Weronika Kwapisz