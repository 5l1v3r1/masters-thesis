Trefl Sopot zagra w półfinałach play off. Wiem, wiem, jeszcze nie wiadomo, jest 2:2 i wszystko rozstrzygnie się w poniedziałek, 12 maja, podczas najważniejszego meczu sezonu, czyli pojedynku ekipy Dainiusa Maskoliunasa z Czarnymi Słupsk, których poprowadzi do boju Andrej Urlep . No, ale stawiam zdecydowanie na sopocian, tak jak dziesięć lat temu oni postawili na mnie. No i spróbuję ich wspomóc osobiście. No może nie na parkiecie, bo mnie nie zgłosili do meczu:), ale pokibicuję ekipie Trefla na trybunach Ergo Areny. To będzie dla mnie deja vu, nawet podwójne. Dziesięć lat temu trafiłem do Sopotu z Wrocławia i tam zamieszkałem, zresztą dokładnie na historycznej granicy Gdyni i Gdańska. To były wspaniałe trzy lata. Trzy mistrzostwa Polski i pierwszy awans polskiego zespołu do TOP16 Euroligi, sukcesy, którymi cieszyłem się grając w drużynie "Prokomu Trefla Sopot". Dziś moje serce, ta jego spora trójmiejska część, jest podzielone. W obu drużynach mam wielu przyjaciół. Żeby było zabawniej, mój największy kumpel z tamtych czasów i parkietów, Filip Dylewicz, poszedł moim śladem i gra dziś w... Turowie Zgorzelec. Taki jest po prostu zawodowy sport. Niby nie można się za bardzo przywiązywać do miejsc i klubów... Niby, ja się jednak bardzo związałem z Sopotem. Na tyle, że los sprawił, iż ostatni mecz w swojej karierze rozegrałem właśnie w Ergo Arenie. Dokładnie dwa lata temu, też w maju, również w ćwierćfinale play - off, gdy było 2:2. To był pojedynek między Treflem a Śląskiem, oboma zespołami z którymi tak wiele przeżyłem. Jak ktoś się pogubił, to oczywiście przed dwoma laty walczyłem o zwycięstwo Śląska, ostatniej drużyny, której barwy reprezentowałem. Wygrał jednak Trefl, a jednak kiedy schodziłem z parkietu (po pięciu faulach, rzecz jasna:)) kibice z Sopotu pożegnali mnie owacją, a ja życzyłem mistrzostwa Treflowi. Mam nawet dowody: Nigdy tych chwil nie zapomnę. Jestem też dumny i wzruszony, że w Trójmieście nadal o mnie pamiętają. Jak się dowiedziałem jestem jednym z pięciu "treflowych" centrów nominowanych do "Złotej Piątki" Złotej Dekady. Dziękuję za nominację i za głosy kibiców - o ile jakieś dostałem:). Wiem, że w poniedziałek podczas meczu zaplanowano rozstrzygnięcie plebiscytu. Czeka mnie więc wielki mecz, wiele emocji, wspomnień, sentymentów, spotkań z kibicami i kolegami - grałem przecież w jednym zespole na przykład ze świetnie kierującym dziś Treflema Dainiusem Maskoliunasem, a nawet z jej obecnym młodym liderem Adamem Waczyńskim. Powalczcie jutro, jestem z Wami. PS. A kibiców zapraszam do Strefy Kibica, będę tam 45 minut przed meczem (od 19.15) i w przerwie. Poniżej bardzo osobista niespodzianka, dla tych, którzy pamiętają całą Złotą Dekadę. Kilka poświęconych początkom mojej sopockiej przygody fragmentów książki ". Rzut bardzo osobisty" (które wypożyczyłem od autora i wydawnictwa SQN). Piękne czasy i sama prawda, zapewniam:,Adam Wójcik