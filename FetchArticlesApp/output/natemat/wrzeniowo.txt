Wrzesień to miesiąc, w którym żegnamy się z latem i witamy z jesienią. To również bardzo pracowity miesiąc. We wrześniu zbieramy jesienne odmiany jabłek i grusz, a także winogrona, jeżyny późne odmiany malin i powtarzające owocowanie truskawki. Powoli zbliża się czas jesiennego sadzenia drzewek i krzewów owocowych. Ja mam zamiar posadzić śliwę i gruszę. Również w ogrodzie warzywnym wrzesień jest miesiącem zbiorów. W tym miesiącu należy zakończyć zbiory warzyw ciepłolubnych, takich jak ogórki (i inne dyniowate), papryka i pomidory. Dlaczego? We wrześniu w każdej chwili mogą wystąpić przymrozki, a nawet minimalne spadki temperatury poniżej 0°C będą zabójcze dla tych roślin. Pomidory należy zebrać wszystkie a te nie w pełni dojrzałe należy włożyć do torebek papierowych i położyć koło banana, szybko dojrzeją. Wrzesień to dobry czas, aby zebrać wszystkie rośliny przyprawowe, czyli zioła. Można je ususzyć, zamrozić, lub zakonserwować w oliwie, bądź occie winnym. Po zbiorze plonów, ziemię należy przekopać i posiać nasiona roślin na nawóz zielony. Najczęściej sieje się lucernę, grykę, łubin, saradelę lub wykę. Rośliny te, kiedy wyrosną, można ściąć i przekopać pozostawiając glebę w ostrej skibie, bądź pozostawić je aż do wiosny i wtedy przekopać. Ten zabieg fachowcy nazywają mulczowaniem gleby. W większości opracowań przekonują, że ma to wiele zalet, wśród nich dwie podstawowe: • osłonięta ziemia jest chroniona przed działaniem niekorzystnych czynników zewnętrznych, • nasze grządki są wzbogacone w substancje organiczne i składniki pokarmowe. Systematycznie usuwamy z pędów więdnące kwiaty róż powtarzających kwitnienie. Dzięki temu zabiegowi krzewy będą dłużej kwitły. Powoli możemy rozpocząć sadzenie drzew i krzewów ozdobnych oraz roślin cebulowych. Na początku września wykopujmy lilie, które rosły kilka lat na tym samym miejscu. Nieco później (koniec miesiąca) wykopujemy z rabat bulwy mieczyków. Po oczyszczeniu oddzielamy małe bulwki przybyszowe od matecznych i suszymy wszystkie razem. Możemy je przechowywać w chłodnych miejscach w piwnicy. Rozpoczynamy jesienne nawożenie roślin. W podstawowym składzie nawozów jesiennych znajdują się makroelementy - fosfor i potas oraz mikroelementy - miedź, bor, żelazo i mangan. Składniki te nie ulegają wypłukaniu z gleby i okażą się przydatne wczesną wiosną. Jesienne podanie potasu pozwala też wielu roślinom lepiej przygotować się do zimy i przetrwania mrozów.,Beata Wielgosz