Nie jest encyklopedią, słownikiem ani uładzoną wizytówką miasta. Gromadzi informacje, opowieści i refleksje o mieście, jego specyfice i mieszkańcach. Rajza po Kato to alternatywny przewodnik po Katowicach, stworzony przez pasjonatów z myślą o wszystkich, którzy chcieliby odkryć miasto na nowo. Mamy go i chętnie się nim podzielimy! Publikacja jest rezultatem blisko dwuletnich poszukiwań odpowiedzi na pytanie, jakie Katowice są dzisiaj. To jedyna w swoim rodzaju instrukcja obsługi miasta. Aby zrozumieć współczesne KATO, sięgnęliśmy do historii miasta i pokazaliśmy, które wydarzenia wpłynęły na jego rozwój i obecną tożsamość. Przyjrzeliśmy się też architekturze – zarówno tej uznanej i docenianej, jak i zaniedbanej i zapomnianej. O miasto i jego wyjątkowość zapytaliśmy mieszkańców – lokalsów, którzy w Katowicach znaleźli swoje miejsce na ziemi. Stworzyliśmy subiektywny wybór miejsc, które trzeba odwiedzić, i wydarzeń, w których trzeba wziąć udział. Przemierzyliśmy dzielnice w poszukiwaniu pomysłów na rajzy – miejskie wycieczki. Wybraliśmy dziesięć śląskich słów, których znaczenie i konotacje trzeba znać. Wreszcie – wszystkie te informacje zebraliśmy w całość i wydaliśmy przewodnik. Teraz chcemy, by trafił do czytelników. Premiera przewodnika odbędzie się w czasie OFF Festivalu. W festiwalowej Kawiarni Literackiej o publikacji rozmawiać będą zaangażowani w przygotowanie wydawnictwa Paweł Jaworski, Ryszard Nakonieczny i Dominik Tokarski. Spotkanie odbędzie się 7 sierpnia o godzinie 16.00. Na następne dni dla uczestników OFF Festiwalu zaplanowane zostały miejskie rajzy po Kato z oryginalnymi przewodnikami (i koniecznie z aparatami fotograficznymi). I tak w sobotę 8 sierpnia o życiu w mieście i projektowaniu opowie architekt Tomasz Konior. Chętni do udziału w spacerze powinni zjawić się pod Spodkiem o godzinie 12.00. Następnego dnia, w niedzielę 9 sierpnia, na wyjątkową wycieczkę po Nikiszowcu zaprosi lokals – fotograf Przemek Jendroska. Zbiórka uczestników spaceru przewidziana jest na godzinę 12.00 przy pl. Wyzwolenia. Uczestnicy będą mogli kupić przewodnik Rajza po Kato w OFF markecie w specjalnej, promocyjnej cenie. Zapraszamy wszystkich do włóczęgi po Katowicach i odkrywania dla siebie miasta z przewodnikiem w ręku. Hanna Kostrzewska,Rajza Po Kato