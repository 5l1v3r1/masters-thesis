Stephane Antiga kończy karierę trenera reprezentacji Polski siatkarzy. Decyzją zarządu PZPS obradującego w Spale, wygasający kontrakt Francuza nie będzie przedłużony. Po 31 grudnia pożegna się z posadą selekcjonera i nie wiadomo, kto go w tej roli zastąpi. – Z bólem, ale zdecydowaliśmy, że Stephane zostaje trenerem tylko do 31 grudnia. Zarząd postanowił, że nie przedłużamy kontraktu o kolejne lata – powiedział prezes związku, Jacek Kasprzyk. – Argumenty: Przede wszystkim drużyna potrzebuje nowego impulsu, tak mi się wydaje – dodał. Jednocześnie podkreślił szacunek związku wobec dokonań Antigi. – To nie jest kwestia tego, że źle pracował. Pewien okres dobiegł końca, nowy rozdział chcemy otworzyć – wyjaśnił Kasprzyk. Rozmowa z Antigą trwała godzinę, wcześniej selekcjoner czekał na korytarzu wraz z ciekawymi decyzji związku dziennikarzami. – Oczywiście jestem rozczarowany, bo było fajnie pracować z chłopakami i moim sztabem. Miałem ochotę być trenerem za rok, na mistrzostwach Europy w Polsce, ale rozumiem, że wynik na igrzyskach był najważniejszy – mówił później. – Niczego nie żałuję. Wszystkie decyzje podejmowałem dla dobra drużyny, po wielu analizach – dodał.,Karolina Błaszkiewicz