Podobały ci się audiobooki "Narrenturm" i "Boży Bojownicy"? Wydawnictwo pracuje nad "Lux Perpetua", trzecią częścią sagi autorstwa Andrzeja Sapkowskiego. Jego produkcja kosztuje jednak tak wiele, że autorzy zdecydowali się poprosić o pomoc internautów. Na tego i inne audiobooki można złożyć się w nowym serwisie crowdfundingowym. Crowdfunding pomógł wypromować pianistkę i piosenkarkę Julię Marcell. Zjawisko chcieli wykorzystać także redaktorzy zamkniętego niedawno magazynu "Bluszcz". Założyli nowe pismo i starają się w ten sposób zgromadzić milion złotych na jego wydanie. Teraz z crowdfundingu chce skorzystać wydawca audiobooków. Dzięki zaangażowaniu internautów ma nadzieję wydać między innymi "Lux Perpetua" – trzecią część sagi Andrzeja Sapkowskiego o wojnach husyckich. 6 października do księgarń trafiła poprzednia książka, która okazała się największą dźwiękową produkcją na świecie. Czytaj także: Audiobook jak film: 190 aktorów, 24 godziny nagrań, rok produkcji. "Boży bojownicy" Andrzeja Sapkowskiego Opracowanie takiego audiobooka jest jednak niezwykle kosztowne. Aby pomóc w sfinansowaniu produkcji powstał serwis Kolekti.pl. Zalogowani użytkownicy mogą zapłacić z góry za ukończone dzieło. Kiedy audiobook już się ukaże, dostaną go jako pierwsi. Ale to niejedyny profit. Płacąc za audiobook już teraz, użytkownik serwisu dostanie 10 zł rabatu względem kwoty, którą musiałby wydać kupując płytę. Może też zdecydować się na większą wpłatę. Za 150 zł otrzyma płytę, a na niej spersonalizowane podziękowania. Za 250 zł – tytuł "Mecenasa" audiobooka. Na płycie z nagraniem zostanie wydrukowane nazwisko donatora, który dodatkowo będzie mógł odwiedzić studio i zobaczyć, jak pracują aktorzy. Za 300 zł będzie można wziąć udział w samej produkcji jako jeden z bohaterów. Sapkowski nie jest jedynym audiobookiem, w którego wypromowaniu chce pomóc Kolekti.pl. Jak twierdzi jeden z jego twórców, Błażej Kukla, serwis w dłuższej perspektywie ma ożywić rynek audiobooków. – “Kolekti.pl daje możliwość produkcji na życzenie. Do tej pory jako wydawca zmuszony byłem zastanawiać się nad tym, czy Klienci kupią moją produkcję. Teraz Wspierający za pomocą kolekti.pl, udzielą mi na to pytanie odpowiedź. Wyprodukuję audiobooka takiego jakiego słuchacze będą oczekiwali i znajdzie to odzwierciedlenie w ich wpłatach – mówi. W tej chwili na Kolekti.pl można sfinansować kilka innych produkcji, m.in. "Wytrąconego z równowagi" Jeremy'ego Clarksona i "Niemieckiego Bękarta" Camili Läckberg. Myślicie, że chwyci? Czytaj więcej o crowfundingu w naTemat:,Anna Wittenberg