Londyńskie muzea są ogromne. Wielkie przestrzenie wypełnione najważniejszymi dziełami światowej sztuki i eksponatami zbieranymi na wyspach od setek lat, są często nowocześnie rozwiązane i urządzone tak, by zaciekawić zarówno dorosłych, jak i najmłodszych gości. Fantastyczne (i z darmowym wstępem) jest Science Museum. To świetne miejsce właśnie na rodzinną wizytę. Wiele eksponatów jest interaktywnych, można je więc swobodnie dotykać, a nawet jest to wskazane. Odnajdą się tutaj zarówno ci zainteresowani najnowszymi technologiami, jak i zapaleni historycy. Dość ciekawa i ciesząca się dużą popularnością jest ekspozycja przedstawiająca historię medycyny, chociaż mi osobiście zawsze najbardziej podoba się wszystko, co dotyczy kosmosu. Na zwiedzanie trzeba poświęcić sporo czasu, około trzech lub nawet czterech godzin. Organizowane są tutaj także ciekawe warsztaty naukowe i projekcje filmów 3D. Kalendarz wszystkich wydarzeń można znaleźć na oficjalnej stronie muzeum. Nieopodal znajduje się Natural History Museum. To miejsce jest naprawdę ogromne. Kolekcja muzeum liczy ponad 70 milionów eksponatów (chociaż oczywiście nie wszystkie są dostępne dla zwiedzających). Najczęściej muzea historii naturalnej są odwiedzane przez rodziny z dzieciakami, które interesują się dinozaurami. Jest to o tyle wyjątkowe, że znajduje się w pięknym neoromańskim budynku, a wiele eksponatów jest interaktywnych. Dużą popularnością cieszy się sala, w której symulowane jest trzęsienie ziemi, a także (oczywiście) galeria dinozaurów. Stałą ekspozycję można oglądać (jak wszędzie na Exhibition Road) za darmo. Zimą Natural History Museum otwiera piękne lodowisko. Wspaniale wpaść tam wieczorem w okolicach Świąt Bożego Narodzenia, kiedy cała okolica jest ozdobiona świątecznymi światełkami. Exhibition Road w South Kensington to generalnie najbardziej oczywiste miejsce dla tych, którzy chcą się trochę ukulturalnić. Oprócz Science Museum i Natural History Museum znajduje się tutaj jeszcze Muzeum Wiktorii i Alberta największe muzeum sztuki i rzemiosła artystycznego w Londynie. Obawiam się jednak, że wszystkich trzech muzeów nie damy rady zobaczyć w ciągu jednego dnia, a to ostatnie jest szczególnie ciekawe, kiedy akurat odbywa się jakiś pokaz lub specjalna wystawa. Odbywa się tutaj co roku jedna z największych i najważniejszych wystaw London Design Festival. Saatchi Gallery i Tate Modern To moje ulubione miejsca. Tutaj chodzą wszyscy związani z rynkiem kreatywnym, artyści, projektanci i entuzjaści zainteresowani sztuką nowoczesną. W przeciągu ostatnich czterech lat w Saatchi Gallery odbyło się aż dziesięć z piętnastu najchętniej odwiedzanych wystaw w Londynie. Także stała ekspozycja jest fantastyczna. Kalendarz wystaw i wykładów jest dostępny na stronie. Galeria prowadzi także sklep, w którym można kupić selekcje m.in. ciekawych książek o sztuce, plakatów i gadżetów związanych z galerią. Tate Modern, powstało w 1992 roku, kiedy zarządcy Tate postanowili stworzyć osobne miejsce, które specjalizowałoby się w sztuce współczesnej i nowoczesnej. Nowy oddział muzeum zajął budynek należący do niedziałającej już od wielu lat elektrowni i wypełnił industrialne wnętrza nowoczesnymi wystawami największych i najważniejszych współczesnych artystów. Jest to ogromnie prestiżowe miejsce, w którym swoje prace wystawiają tylko najbardziej poważani, współcześni artyści. Mieć wystawę w Tate Modern to wielkie wyróżnienie. Punktem obowiązkowym jest (również darmowe) Museum of London. Poznamy tutaj szczegółowo historię stolicy Anglii. Muzeum posiada największe archiwum archeologiczne w Europie i co roku przyciąga w sumie 400 tysięcy gości. Ostatnio wywołali dużo szumu swoją nową aplikacją Streetmuseum, z pomocą której korzystając z geolokalizacji można zobaczyć Londyn z przeszłości. Bardzo fajna sprawa. Montaż współczesnych i archiwalnych zdjęć naprawdę robi wrażenie. Pamiętajcie też koniecznie o spacerach ze Street Art Museum, o których pisałam w zeszłym tygodniu. Na początku kwietnia, do Londynu polecimy już za 300 zł.,Maja Święcicka