16 listopada wybierzemy prezydentów 106 miast (tylko wybory w Zielonej Górze odbędą się w styczniu). O fotel prezydenta powalczy 620 kandydatów. 14 proc. to kobiety (89), w 43 miastach (m.in. Słupsku, Przemyślu, Puławach, Łomży, Gdyni, Ełku) kandydują tylko mężczyźni. Kandydaci młodsi od rządzących. Najmłodszym kandydatem jest 25 letni Jan Adamczyk, jeden z sześciu kandydatów na prezydenta Koszalina. Najstarszym - urzędujący czwartą kadencję w Rzeszowie, Tadeusz Ferenc (74 lata). Średnia wieku kandydatów to 48 lat (urzędujący prezydent jest przeciętnie 55-latkiem). Miastami najbardziej pożądanymi przez samorządowców są Warszawa i Zgierz. Walka o fotel prezydenta stolicy i jednego z miast ziemi łódzkiej rozegra się pomiędzy 11 kandydatami. Najmniejszy wybór będą mieli mieszkańcy Legionowa, gdzie startuje tylko dwóch kandydatów. Rywalem obecnego prezydenta Romana Smogorzewskiego (PO) będzie Konrad Michalski (PiS). Na jedno miasto przypada prawie 6 kandydatów. Połowa to kandydaci niezależni. Partie ogólnokrajowe wystawiły 297 kandydatów. Przoduje PiS, które zarejestrowało 92 kandydatów. Na drugim miejscu jest PO - 72, 64 wystartuje z list SLD, 46 z KNP, 17 z PSL, 2 z TR, po 2 z Ruchu Narodowego i Stronnictwa Demokratycznego. 323 kandydatów wystartuje z lokalnych komitetów. 98 obecnych prezydentów będzie się starało o reelekcje. Ponad 65 proc. (65) z nich wystartuje z własnych list wyborczych. 17 kandyduje z PO, 9 z SLD i 7 z PiS. Kto na następną kadencję? Na 107 obecnych prezydentów tylko 7 nie będzie się ubiegać o reelekcję: Ryszard Zembaczyński (Opole), Andrzej Wilk (Żyrardów), Jarosław Wilczyński (Ostrowiec Świętokrzyski), Piotr Uszok (Katowice), Ryszard Ścigała (Tarnów), Ryszard Mach (Zawiercie), Maciej Kobyliński (Słupsk). Pozostali startują po raz kolejny. Ponad 70 proc. obecnych prezydentów pełni swoje obowiązki dwie albo ponad dwie kadencje. 30 prezydentów rządzi po raz trzeci (m.in. Rafał Dutkiewicz we Wrocławiu, Wojciech Lubawski w Kielcach, Michał Zaleski w Toruniu czy Jacek Majchrowski w Krakowie). Najdłużej władzę sprawuje Zygmunt Frankiewicz, prezydent Gliwic – od 21 lat, drugi jest Janusz Grobel, od 20 lat prezydent Puław. Obaj zostali wybrani w latach 90., jeszcze przez miejskie rady. Parlamentarzyści w walce o prezydentury. Wśród kandydatów na prezydentów miast jest 32 obecnych posłów i 3 senatorów. Ponad 80 proc. z nich to mężczyźni. Posłanki walczą o fotele prezydent Olsztyna (Iwona Arent z PiS), Skierniewic (Dorota Rutkowska z PO), Gorzowa Wielkopolskiego (Krystyna Sibińska z PO), Suwałk (Bożena Kamińska z PO) i Żyrardowa (Beata Rusinowska z PO). Najwięcej posłów walczyć będzie o fotel prezydenta stolicy (Przemysław Wipler z NP JKM, Jacek Sasin z PiS i Andrzej Rozenek z TR). W Słupsku wśród kandydatów jest 2 posłów (Robert Biedroń z TR i Zbigniew Konwiński z PO). W Płocku o głosy wyborców walczy senator Marek Martynowski (PiS), w Częstochowie senator Andrzej Szewiński (PO), a w Jaworznie senator Bogusław Śmigielski (PO). Spośród 32 kandydatów na prezydentów miast, którzy obecnie pełnią mandat poselski, tylko 2 wystartuje z zupełnie innych okręgów, niż zostali wybrani w 2011 r. Armand Ryfiński, wybrany na posła z Radomia, kandyduje na prezydenta Częstochowy. Podobnie Andrzej Rozenek będzie walczył o fotel prezydenta w stolicy, a do Sejmu kandydował ze Śląska. Zobacz wszystkich kandydatów: http://mamprawowiedziec.pl/strona/samorzad2014_prez_kand Anna Konczewska, MamPrawoWiedziec.pl,MamPrawo Wiedziec.pl