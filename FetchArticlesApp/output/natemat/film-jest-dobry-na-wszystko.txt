Ciekawy film, znajomi i dobra atmosfera – to idealne połączenie i znakomity plan na spędzenie wieczoru. Takiej przyjemniej kombinacji możemy się spodziewać po nocnych seansach z cyklu „Film po ciężkim dniu”, które odbędą się w pubie Drzwi Zwane Koniem w Katowicach (ul. Warszawska 37) 8 i 22 sierpnia. Organizatorzy podkreślają, że za sprawą pokazów chcą zapewnić widzom możliwość spędzenia miłego wieczoru po całym tygodniu pracy. „Chodzi przede wszystkim o to, by dobrze się bawić, oglądając wspólnie dobre kino, a przy tym móc wygodnie się usadowić, okryć śpiworem, popijać gorącą herbatę i pałaszować przekąski” – wyjaśnia Patrycja Mucha Patrycja Mucha ze stowarzyszenia Górnośląski Klaster Kreatywny, które wspomogło organizatorów projektu. Seanse „Film po ciężkim dniu” pozwalają na wspólne przeżywanie kina, pobudzają do komentarzy i dyskusji o filmie i przy filmie. Wybór miejsca pokazów nie był przypadkowy – organizatorzy chcą nawiązać do atmosfery rodem z lat 90. i dominacji VHS-ów jako filmowego nośnika, a Drzwi Zwane Koniem to idealna lokalizacja dla tego typu kameralnych spotkań. Inicjatywa łączy przyjemne z pożytecznym, bo każdy z seansów poprzedzą krótkie prelekcje. Pasjonaci kina będą się starali nie tylko wprowadzić widzów w historię prezentowanych tytułów, ale też zachęcić ich do dyskusji, dzielenia się swoimi wrażeniami i refleksjami. Tytuły wybrane przez organizatorów to obrazy, wobec których trudno pozostać obojętnym. Jak zaznacza Patrycja Mucha, już w czasie pierwszego pokazu widzowie zderzą się z prawdziwymi „mózgotrzepami” – prezentowane będą bowiem Nagi lunch w reżyserii Davida Cronenberga i Happiness Todda Solondza. W czasie kolejnego spotkania będzie można zobaczyć Gościa w reżyserii Adama Wingarda oraz wyreżyserowany przez Charliego Kaufmana film Synekdocha, Nowy Jork. Niebanalny dobór tytułów i atmosfera spotkania z pewnością ośmielą widzów i skłonią ich do dzielenia się filmowymi wrażeniami. A to właśnie najważniejszy z celów spotkań – zapewnienie przestrzeni na filmowe dyskusje, spory i refleksje. Seanse każdorazowo będą się rozpoczynać o godzinie 21. Wstęp na pokazy jest bezpłatny. Więcej informacji można znaleźć na stronie projektu na Facebooku. Projekt „Film po ciężkim dniu” został dofinansowany ze środków Programu Fundusz Inicjatyw Obywatelskich Oprac. Hanna Kostrzewska,Rajza Po Kato