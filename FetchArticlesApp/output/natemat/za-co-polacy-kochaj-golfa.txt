Sentymentów dostarcza otoMoto.pl „Szmelcwagen, wieśwagen, żenada i obciach” – część internautów nie pozostawia na nim suchej nitki. Pomimo tego zajął pierwsze miejsce wśród najczęściej poszukiwanych modeli 2013 roku. Volkswagen Golf jest przez Polaków kochany i nienawidzony. Czy jest to miłość od pierwszego spojrzenia, a może to tylko małżeństwo z rozsądku? Według raportu „Internetowy Samochód Roku” serwisu otoMoto.pl najczęściej wyszukiwane modele ubiegłego roku to tradycyjnie już auta należące do niemieckich producentów. Jednak niekwestionowanym liderem jest Volkswagen Golf, który już czwarty rok z rzędu zajmuje pierwsze miejsce. Liczba zapytań o ten model sukcesywnie rośnie. Dwa lata temu wynosiła 1,2 mln, rok później było to już 3,6 mln. W roku 2013 padł na otoMoto.pl kolejny rekord – „król kompaktów” zdobył 4 670 590 zapytań wyprzedzając Audi A4 i Passata. Na czym polega „magia” Golfa? Godny następca Garbusa Jest rok 1974. Na rynku pojawia się nowy model Volkswagena, następca kultowego już w tamtych czasach Garbusa. Niemiecki koncern wysoko postawił poprzeczkę. Auto miało być niezawodne, ekonomiczne i na tyle dopracowane, aby powtórzyć sukces popularnego Żuczka. Złośliwi twierdzą, że gdyby konstruktorzy wiedzieli, jaka kariera czeka ich dzieło, na pewno wszystko by zepsuli. Nowość z Wolfsburga pełnymi garściami czerpie ze schedy pozostawionej przez swojego poprzednika, a na dodatek jest szybsze, bezpieczniejsze i bardziej komfortowe. Tak zaczyna się, trwająca już prawie 40 lat historia protoplasty klasy kompakt. Z ziemi włoskiej… Prace nad projektem rozpoczęły się w 1967 roku, a osobą odpowiedzialną za kształt nadwozia był Georgio Giugiaro, włoski projektant, który już wtedy dla niemieckiego koncernu zaprojektował Passata B1, a spod którego pióra w późniejszy latach „wyszły” Alfa Romeo Brera, Fiat Croma, Saab 900 czy DeLorean DMC-12. Znany z ostrych linii Giugiaro nadał Golfowi zupełnie inny kształt, odcinając go tym samym od poprzednika. W porównaniu z Garbusem znikły obłości, a pojawiły się kanty i proste powierzchnie nadające nieco pudełkowaty wygląd. Ta decyzja stała się kamieniem milowym dla produkcji hatchbacków. I, II, III, IV, V, VI, VII generacja – 40 lat ewolucji, nie rewolucji Już pierwsza generacja Golfa była samochodem nowoczesnym, nie tylko pod względami estetycznymi, ale przede wszystkim technicznymi. Silnik umieszczony z przodu zrywał z tradycją modeli z silnikami montowanymi do tej pory z tyłu. Do tego dochodziło chłodzenie cieczą, komfortowe zawieszenie i przestronne wnętrze z klapą bagażnika i składaną tylną kanapą. To wszystko spowodowało, że już w 1976 roku wyprodukowano milionowego Golfa, a trzy lata później produkcja osiągnęła poziom 3 milionów. Sukces pierwszej generacji spowodował, że 1983 pojawił się jego następca. Wygląd samochodu nie uległ diametralnej zmianie, co potem stało się znakiem rozpoznawczym kolejnych odsłon tego modelu. Od pierwowzoru różnił się większym rozstawem osi i bardziej obszernym bagażnikiem. Dzięki tym zabiegom wnętrze stało się o 30 proc. przestronniejsze. Zarówno Golfy pierwszej, jak i drugiej generacji pomimo swojego masowego przeznaczenia, stały się już pełnowartościowymi klasykami, a ich miłośnicy są w stanie wyłożyć sporą ilość gotówki w zamian za dobrze zachowany egzemplarz. Ceny pierwszej generacji zaczynają się obecnie od kilku tysięcy złotych, ale modele w idealnym stanie technicznym i rzadszej wersji wymagają wkładu własnego na poziomie przekraczającym 10 tys. zł. W 1991 roku zadebiutował Golf trzeciej generacji. Samochód ten kilka lat później opanował polski rynek samochodów używanych stając się hitem eksportowym. Lubiany za swoją niezawodność, niezłą jakość wykonania i tanią eksploatacje na lata wrósł w nasz motoryzacyjny krajobraz. Dzisiaj, zadbany egzemplarz to nadal wydatek rzędu około 5-7 tys. zł. Niestety większość modeli swoje dobre lata ma już za sobą. Latem 1997 roku odbyła się premiera czwartej generacji Golfa. Po raz pierwszy projektem nadwozia zajął się były designer Audi Hartmut Warkuss. Karoseria samochodu stała się bardzo masywna. Auto ewoluowało do piątej generacji, która pojawiła się w 2003 roku. Jej linia została bardziej zaostrzona, pojawił się również po raz pierwszy silnik TSI.Szósta generacja pojawiła się w 2008 roku. Samochód zaprojektowany przez Waltera De Silvę wciąż nawiązuje do swoich poprzedników. Za co kochamy Golfa? VW Golf od lat pojawia się na czołowych miejscach rankingów i zestawień, zarówno samochodów używanych, jak nowych. Cieszy się również dużym uznaniem jurorów różnych konkursów i plebiscytów. W samym 2013 roku zdobył 24 wyróżnienia, wśród których warto wspomnieć o „Car of the Year 2013”, „World Car of the Year 2013” oraz „Die besten Autos 2013”. Dużym sukcesem było zwyciężenie w japońskim konkursie "Car of the Year 2013/2014 Japan" - po raz pierwszy przez samochód z importu w 34-letniej tradycji tego zestawienia. Natomiast brytyjski magazyn „What Car?” ogłosił w 2013 listę najbardziej niezawodnych używanych samochodów. Pierwsze miejsce zajął Golf, model z 2010 roku z silnikiem 1,4. Został też zwycięzcą w klasie kompaktów tego rankingu. Trzy najczęściej wskazywane cechy, które mogłyby zachęcić do zakupu samochodu to wg TNS Polska dobra opinia o modelu (32 proc.), renomowana i znana marka (32 proc.), niezawodność i bezawaryjność (30 proc.). Nie dziwi, że Golf rokrocznie deklasuje swoich rywali wśród najczęściej wyszukiwanych samochodów używanych. Kiedy pominiemy ważność aspektów czysto cenowych i ekonomicznych, na czele rankingu ważności czynników wyboru samochodów na naszym rynku znajduje się marka. To marka w dużej mierze determinuje nasze decyzje zakupowe na rynku samochodów.. Marki niemieckie w tym VW przodują w ocenach wspomnianych aspektów wizerunkowych. Ostatnie sukcesy najnowszego Golfa na pewno umacniają aktualny wizerunek marki VW w oczach konsumentów. Do tego dochodzą rozpoznawalne cechy produktu. Siedem generacji, które przez 40 lat pracowały na sukces marki. Linia Golfa jest jednym z najbardziej rozpoznawalnych stylów w dziedzinie wzornictwa przemysłowego. Kluczem sukcesu Golfa jest również ciągłość linii. Obecnie na świecie jest niewiele modeli, których stylistyka była tak długo szlifowana, aż stała się ponadczasowa. To właśnie szerokie słupki C, długa linia dachu, charakterystyczny przód i tył czynią z tego modelu auto wyjątkowe – nieważne czy się je lubi, czy nie. Obecnie produkowana jest siódma generacja Golfa i okazała się najlepiej sprzedającym się modelem w Europie. Ten model znalazł się również w rankingu „Internetowy Samochód Roku 2013” - zajmując trzecie miejsce wśród najczęściej poszukiwanych pojazdów w kategorii „auta nowe”.,Motosentymenty