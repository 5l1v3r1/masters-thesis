Kilka dni temu wyobraźnię kibiców rozpaliła informacja mówiąca, że w tegorocznej edycji magazynu "ESPN. The Body Issue" znajdą się zdjęcia nagiej Agnieszki Radwańskiej. Udział pierwszej rakiety polskiego tenisa w zabarwionym erotyką projekcie nie ucieszył jednak wszystkich mężczyzn. Wyborem Radwańskiej zawiedziony jest np. ksiądz Marek Dziewiecki, który uważa, że stawia on katolicką tenisistkę niebezpiecznie blisko "imperium zła". Ks. Dziewiecki powiedział portalowi Fronda.pl, że "imperium zła czyni wszystko, by wykpić czystość, miłość, wierność, odpowiedzialność". Jego wytworem jest chociażby ideologia gender, która – jak zaznaczył kapłan – przekonuje, że szczęście można osiągnąć poprzez oddawanie się rozmaitym przyjemnościom seksualnym. Katolicy powinni oczywiście unikać stawania po stronie "imperium zła", szanując godność ludzkiego ciała. Dlatego decyzja Radwańskiej, która wielokrotnie podkreślała swoje przywiązanie do katolicyzmu, tak bardzo rozczarowała ks. Dziewieckiego. – Osobiście jest mi bardzo przykro, gdy ktoś deklarujący się po stronie Jezusa, jednocześnie poddaje się mentalności tych, którzy traktują człowieka jak rzecz do oglądania, a nie jak osobę, jak dziecko Boże. (…). Mam nadzieje, ze p. Agnieszka Radwańska powie kiedyś, ze tego typu sesja zdjęciowa była błędem, bo szczytem piękna jest człowiek, który respektuje godność ludzkiego ciała– oświadczył duchowny. Radwańska nie jest jedyną gwiazdą sportu, której nagie zdjęcia ukażą się w tegorocznej edycji "The Body Issue", czyli dodatku do magazynu sportowego "ESPN". Przed fotografem ubrania zdejmą m.in.: startująca w wyścigach samochodowych Courtney Force, koszykarze Kenneth Faried i John Wall, siatkarka plażowa Kerri Walsh i tenisista John Isner. Twórcy albumu podkreślają, że ich celem jest artystyczne przedstawienie ciał sportowców, którzy kierują swoje sylwetki ku granicom ludzkich możliwości. Fotografie z zeszłorocznej edycji "The Body Issue" znajdują się na stronie magazynu ESPN.,Tomasz Baliszewski