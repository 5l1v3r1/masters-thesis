Temperatura na dworze spada. Przed nadejściem długotrwałych mrozów musimy zabezpieczyć większość roślin w naszym ogrodzie Jak już wspominałam wcześniej podstawową czynnością chroniącą rośliny przed przemarzaniem jest kopczykowanie. Kopczyki usypujemy z ziemi pomieszanej z torfem i/lub piaskiem. Wyższe rośliny chronimy robiąc chochoły ze słomy, wykorzystując agrowłókninę. Niższe rośliny okrywamy słomą lub gałązkami świerkowymi. Krzewy iglaste o pokroju kolumnowym, obwiązujemy sznurkiem, zabezpiecza je to przed wyłamywaniem się. Podobnie postępujemy z wysokimi trawami ozdobnymi. Młode drzewka i krzewy podsypujemy ziemią na wysokość 30 cm. Ważna jest ochrona róż przez mrozami. Róże wymagają większej ochrony, dlatego powinno się je kopczykować ziemią lub kompostem na wysokość 20 cm., a następnie owinąć białą agrowłókniną. Dodatkowo ziemię wokół róż można wysypać ściółką. Hortensje ogrodowe, bukietowe, dębolistne oraz kosmate zawiązują pąki kwiatowe latem, w roku poprzedzającym ich kwitnienie. W związku z tym zimą pąki kwiatowe hortensji mogą przemarznąć i krzewy nie zakwitną w następnym roku. Najlepszym materiałem do ochrony hortensji jest agrowłóknina, lub kapturki zrobione z agrowłókniny. Hortensje kopczykujemy torfem kwaśnym i ściółkujemy korą z drzew iglastych, gdyż hortensje są roślinami kwasolubnymi. Tak zabezpieczone rośliny powinny spokojnie przetrwać zimę. Rośliny zimozielone najlepiej jest pokryć tzw. siatką cieniującą, która ochroni je przed wiatrami.,Beata Wielgosz