Jak, przy obecnej sytuacji pokera w Polsce powinny odbywać się i wyglądać mistrzostwa wyłaniające najlepszego gracza w naszym kraju? Organizatorzy serii PokerTour.pl ogłosili kilka dni temu, że w połowie lutego, w Pradze zorganizują imprezę pod nazwą Pokerowe Mistrzostwa Polski. Planują oni przyznać 4 tytuły mistrzowskie w turniejach Texas Hold'em Knockout (wpisowe ok. 470 zł), Texas Hold'em High-Roller (wpisowe ok. 1,600 zł), Pot-Limit Omaha Hi (wpisowe ok. 550 zł), Texas Hold'em Main Event ( wpisowe ok. 780 zł). Dodatkowo zaplanowano trzy turnieje niezwiązane z ,,mistrzostwami”. Ogólnie, idea bardzo ciekawa i godna pochwalenia. Znam osobę, która to współorganizuje i wszyscy tam odwalają kawał dobrej roboty organizując turnieje skierowane przede wszystkim do Polaków. A do tego, PokerTour.pl mocno pracuje nad tym, aby turnieje były coraz lepsze i ciekawsze. Mam jednak mały problem z najbliższą imprezą, bo nazwa Pokerowe Mistrzostwa Polski tutaj mi nie pasuje. Czy prywatne osoby i prywatna seria pokerowe powinny zorganizować PMP? Z prawnej strony na pewno nie ma przeszkód. Ale, co jeśli inni niedługo zrobią podobnie? Co, gdyby seria Redbet Poker Open, która też jest skierowana do Polaków, za kilka miesięcy zrobiła swoje Mistrzostwa Polski? A jeśli taki tytuł postanowi przyznawać któreś z warszawskich kasyn? Który mistrz będzie ważniejszy? Nikt przecież nie zrobi turnieju, w którym zagra trzech ,,mistrzów" i wyłonią spośród siebie najlepszego. Zgoda, sytuacja pokera w Polsce jest dzisiaj trudna, a złodziejski podatek to gwóźdź do trumny. I pojawia się pytanie, które przemawia na korzyść PokerTour.pl i ich PMP. Kto inny miałby dzisiaj zorganizować taką imprezę dla pokerzystów? Polska Federacja Pokera Sportowego albo Polski Związek Pokera? PFPS swoimi działaniami, które oceniam negatywnie, od dłuższego czasu maszeruje w kierunku śmieszności. Co do drugiej organizacji, to nawet nie wiem, czy PZP oficjalnie jeszcze istnieje. Natomiast Wolny Poker nie jest od organizowania turniejów, a od walki o legalizację pokera. Nie ma więc żadnej oficjalnej organizacji, która byłaby w stanie ogarnąć pokerowe mistrzostwa Polski. Kolejna sprawa, która mnie zastanawia, to sposób zorganizowania PMP. Z tego, co można wyczytać choćby na fejsbukowym profilu imprezy, to mają one przydomek ,,międzynarodowe”. Oznacza to, że będą mogli w nich zagrać także pokerzyści z innych krajów. Ogólnie, to mnie nie dziwi. Z Polski do Pragi nie przyjedzie aż tylu graczy, aby turnieje (w szczególności Main Event) oparły się tylko na nich. Nie każdego stać na taki wyjazd. Bez Czechów, Niemców lub Słowaków, frekwencja byłaby bardzo niska. Jednak, czy Mistrzostwa Polski nie powinny być skierowane tylko do Polaków? Kwestia warta przemyślenia. Polska to nie Norwegia, której mistrzostwa pokerowe odbywają się od trzech lat w Dublinie. Aby zagrać w turniejach mistrzowskich trzeba mieć norweski paszport. Gry cashowe są dostępne dla wszystkich. Pomimo wymogu paszportu, w Main Evencie 2014 zagrało 1,263 pokerzystów, którzy opłacili wpisowe w wysokości €800. W Pradze ten wynik nie zostanie pobity pomimo o wiele niższego wpisowego i bliskości. Ale tu już rolę odgrywają względy finansowe, ponieważ Polska jest biedniejszym krajem od Norwegii. Niemniej, w przypadku pokera, mistrzostwa danego kraju widzę jako imprezę przede wszystkim dla graczy rekreacyjnych. Zawodowcy mają swoje EPT, WPT, Unibet Open i przede wszystkim WSOP. Moim zdaniem, mistrzostwa Polski powinny mieć na celu zebranie jak największej ilości amatorów (i dlatego rozgrywanie ich- w obecnej sytuacji prawnej w Polsce- w Pradze nie ma większego sensu). I ostatni mały minus. Data ogłoszenie informacji o pokerowych mistrzostwach Polski. News pojawił się 23. stycznia. 16. lutego zaczyna się pierwszy turniej, a Main Event zaplanowano na 20-22 lutego. To zaledwie miesiąc (a teraz już mniej), żeby gracze rekreacyjni mogli wszystko załatwić, a przede wszystkim wziąć wolne. A do tego wszystkiego, 24. lutego w warszawskim kasynie Hit odbędzie się kolejny finał Polish Poker Series, która regularnie przyciąga grubo ponad 300 pokerzystów z całej Polski. Nałożenie się w jednym czasie takich dwóch turniejów nie wyjdzie na dobre nikomu. Jednocześnie widzę pewną szansę dla Mistrzostw Polski (w zmienionej formie). Gdy poker zostanie w Polsce już zalegalizowany, przydałaby się instytucja, która organizowałaby tego typu turnieje na terenie naszego kraju. Mistrzostwa Polski połączone z koordynacją lig regionalnych (z których najlepsi pokerzyści awansowaliby do MP); turnieje satelickie w kasynach i klubach pokerowych dające awans do MP; organizowanie szkoleń pokerowych i akcji partnerskich z kasynami i klubami. Czy można mieć pretensje do PokerTour.pl? Nie, ponieważ zauważyli niszę na rynku i ją zapełniają. Czy będę nazywał zwycięzcę tego turnieju w Pradze Mistrzem Polski. Nie, ponieważ z mistrzostwami Polski nie ma to nic wspólnego (przynajmniej moim zdaniem). Ale i tak trzymam kciuki za frekwencję i sukces PokerTour.pl Praga. Warto, żeby takie inicjatywy jak PT i Redbet rosły w siłę, bo gdy poker w Polsce będzie już legalny, będą one mogły zaoferować ciekawe turnieje w naszym kraju. A na tym skorzystają wszyscy. Powodzenia! Znajdziesz mnie na Twitterze. .,Jakub Suszka