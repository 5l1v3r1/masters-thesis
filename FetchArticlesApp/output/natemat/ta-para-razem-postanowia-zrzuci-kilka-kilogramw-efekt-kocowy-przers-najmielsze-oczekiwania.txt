Wiadomo, że jak ćwiczyć, to najlepiej z kimś. Większa motywacja, trudniej się znudzić i zawsze jest z kim porozmawiać. Aż ciężko sobie wyobrazić, jaką motywację miała ta koreańska para, która postanowiła zrzucić wagę. Wygląda na to, że zdrowy tryb życia mocno im się spodobał. Bardzo mocno. Jeśli można mówić o procentach zrealizowanego planu, oni wyrobili jakieś 500 procent. Koreańczyk Song Jin Yoo oraz jego dziewczyna Shin Ji Hoo postanowili coś ze sobą zrobić. Patrząc na ich zdjęcie sprzed kilku miesięcy widać, że nie są jakoś wybitnie zapuszczeni, ale sport i dobra dieta nie były ich największym przyjacielem. Do czasu. Chłopak przed startem treningów ważył 83 kg. "Po" kilogramów było już 71. Dokładnie tyle ważyła jego partnerka, która teraz waży 49 kg. Poziom tłuszczu zbili odpowiednio do 5 i 16 proc.. Wszystko w zaledwie cztery miesiące ćwiczeń. Niemożliwe? Możliwe o ile treningi połączyły ze zbilansowaną dietą. Jak zdradzili sami zainteresowani, ćwiczyli na siłowni codziennie. Dwa razy w tygodniu robili 1,5-godzinny trening z ciężarami, a poza tym każdego dnia mieli dodatkowo 3 godziny kardio oraz różnych form aerobiku. Znane powiedzenie mówi, że 70 proc. sukcesu to dieta. Tak było i w ich przypadku, przestawili się całkowicie na piersi z kurczaka, jajka, słodkie ziemniaki, pomidory oraz niektóre warzywa i owoce. Efekt końcowy? Robi wrażenie.,Bartosz Świderski