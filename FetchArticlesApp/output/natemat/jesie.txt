Dzisiaj mamy pierwszy dzień jesieni, a na działce jakby jeszcze lato było. Kwitną wszystkie kwiaty dalie, nasturcje, nagietki, floksy, werbeny, pelargonie, cynie, petunie. W tym roku pięknie zakwitły hibiskusy. Zaczynają kwitnąć astry zwane marcinkami i astry wysokie zwane nowoangielskimi, a także chryzantemy. Ogród jest pełen życia. Na Budleji wciąż siadają motyle i pszczoły. Na rozchodnikach pełno bąków. Trawy ozdobne dumnie pokazują swoje pióropusze. Nastał czas nawożenia wszystkich krzewów, drzew i bylin nawozem jesiennym. Wszystkie iglaki, rośliny zimozielone i trawę tez należy nawieźć przed zimą. Rozpoczął się okres sadzenia roślin cebulowych, które zachwyca nas wiosną. Ja już posadziłam żonkile, szachownice, irysy holenderskie i krokusy. Pod koniec miesiąca posadzę tulipany i lilie. W warzywniku wciąż zbieram sałaty, rzodkiewkę, pomidory i jarmuż. Krzewy malin złocą się i czerwienią późnymi odmianami. Gdzieniegdzie można jeszcze dostrzec jeżynę. Pigwy dojrzewają w ostatnich promykach słońca. Przełom lata i jesieni jest jeszcze bardzo ładną porą. Oby jak najdłużej było ciepło i słonecznie, bo przecież czeka nas jeszcze dużo pracy w ogrodzie przed zimą.,Beata WielgoszJesień, ta nasza polska , barwna i ciepła jest po prostu piękna. Jesień to jedna z najpiękniejszych pór roku. Podziwiamy barwy liści, przebarwiających się na żółto, pomarańczowo, czerwono, różowo i fioletowo. Zanim wszystkie opadną z drzew, kolorują nasz świat aż do nadejścia zimy. Nic tak nie ozdobi ogrodu jak kwitnąca w ostatnich promieniach słońca rabata rudbekii, astrów i dostojnych rozchodników olbrzymich w asyście kęp wysokich traw. Drzewa i krzewy o żółtych liściach pozwolą zatrzymać kawałek słońca w ogrodzie, a wspomnienie przebarwiających się na karminowo i czerwono liści pomoże przetrwać do następnej wiosny. Zmienność wyglądu i ubarwienia roślin warto wykorzystać i uwzględnić podczas tworzenia ogrodu. Zimozielony bluszcz pospolity jest dekoracyjny przez cały rok. Należy do roślin długowiecznych, doskonale czuje się w miejscach półcienistych. Natomiast w miejscach nasłonecznionych, blisko domu lub ogrodzenia, doskonale się sprawdza winobluszcz pięciolistkowy, który czepia się murów, wspina się, owijając pędami, lub przytrzymuje ścian przylgami. Jego zielone liście z nadejściem jesieni przebarwiają się na kolor szkarłatny. W różnych miejscach ogrodu możemy sadzić trzmieliny. Warto jest mieć ich kilka, ponieważ są wszechstronne, zadziwiająco różnorodne i nadspodziewanie łatwe w uprawie. Na ciemnym tle ziemi i bezlistnych roślin znakomicie wyglądają wiotkie kształty traw ozdobnych, które zadziwiają swoimi delikatnymi barwami. W mojej kolekcji mam już 18 gatunków traw, najnowsze, właśnie posadzone to: Trawa pomarańczowa Trawa żółta bambusowa. Oprócz traw wciąż jeszcze kwitną naparstnice, budleje, nagietki, nawłocie, nasturcje i chryzantemy. Wczesna jesień jest piękna, ciepła i pełna kolorów. Cieszmy się nią.,Beata Wielgosz