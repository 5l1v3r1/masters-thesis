W sobotę w szpitalu w Jastrzębiu-Zdroju zmarł Krystian Rempała. 18-letni żużlowiec uległ dramatycznemu wypadkowi, który zakończył się silnym uderzeniem głową w tor i bandę. W związku ze śmiercią sportowca odwołano wszystkie zaplanowane na dzisiaj mecze Ekstraligi i I ligi żużlowej. Rempała uległ wypadkowi w ubiegłą niedzielę na torze w Rybniku. W zawodnika Unii Tarnów wjechał na pierwszym okrążeniu Kacper Woryna. 18-latek zgubił niedopięty kask i z ogromną siłą uderzył nieosłoniętą głową w tor a później w bandę. Jego stan od początku określano jako krytyczny. Lekarze stwierdzili u Rempały obrzęk i krwiaka mózgu. Przeszedł operację w szpitalu w Jastrzębiu-Zdroju i trafił na OIOM. Od momentu wypadku młody żużlowiec był w śpiączce, z której nie udało się go wybudzić. Krystian Rempała urodził się 1 kwietnia 1998 roku i pochodził z rodziny o żużlowych tradycjach. Sport ten uprawiał jego ojciec Jacek oraz wujkowie Tomasz, Grzegorz i Marcin. źródło:,Krzysztof Majak