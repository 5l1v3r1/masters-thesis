Metro Market to, na pierwszy rzut oka, klasyczny "warzywniak w furgonetce", tyle tylko, że w autobusie. Działa w amerykańskim St. Louis i jego zadaniem jest dostarczanie taniej, niemodyfikowanej żywności do biedniejszych dzielnic miasta. Jeśli jednak przyjrzeć się projektowi z bliska, okazuje się, że to naprawdę pomysłowe połączenie modnych na całym świecie foodtrucków z inicjatywami miejskich rolników. Jeremy Goss, Colin Dowling i Tej Azada dogadali się z władzami miasta, dzięki czemu otrzymali autobus miejski w całkiem niezłym stanie. Ich zamysł był prosty – sprawić, aby podstawowe produkty żywnościowe, produkowane przez lokalnych rolników i dystrybuowane poza rozciągniętym do granic możliwości łańcuchem pośredników kosztowały mniej, niż produkty z marketów i hipsterskich wege-kawiarni. Impulsem do powołania inicjatywy były rosnące w niepokojącym tempie "food desert" – "żywnościowe pustynie", a więc obszary miejskie pozbawione sklepów i restauracji ze zdrową żywnością, za to pełne drogich marketów i fastfoodów. Twórcy Metro Market zwracają uwagę, że mniej zamożni mieszkańcy miasta są przez to bardziej narażeni na choroby układu pokarmowego, a także cukrzycę i choroby serca. Najciekawszy jednak jest model biznesowy – choć powołana do obsługi przedsięwzięcia fundacja polega na pracy wolontariuszy i zbiera datki, w zdecydowanej mierze utrzymuje się dzięki swojej "foodtrackowej" naturze. Pracownicy miejskich korporacji, aby móc korzystać z dobrodziejstw jedzeniowego autobusu, wykupują abonament miesięczny za 150$, który uprawnia ich do robienia zakupów po niższych cenach – można obejść się bez specjalnej karty, ale wtedy ceny są znacznie wyższe. Zyski z korporacyjnych parkingów równoważą niskie ceny stosowane w biedniejszych dzielnicach miasta. Dzięki temu wzrasta społeczna świadomość zarówno klasy średniej i wyższej, a wysiłek wolontariuszy przekłada się na bardzo konkretne korzyści mniej uprzywilejowanych obywateli miasta. Więcej informacji: Strona Metro Market,Daniel Kotliński