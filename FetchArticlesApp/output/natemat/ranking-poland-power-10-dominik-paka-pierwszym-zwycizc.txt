Przed Wami wyniki pierwszej edycji rankingu Poland Power 10, którego celem było wskazanie osób z polskiego środowiska pokerowego, które 2014 roku wywarły na nie największy wpływ. Polski poker od 5 lat boryka się z ustawą hazardową, która została uchwalona z naruszeniem prawa unijnego. Paradoksalnie, pomimo kłód rzucanych naszemu środowisku przez Ministerstwo Finansów i część polityków, ostatnie lata to najlepszy okres w historii polskiego pokera. Wygrane Marcina Wydrowskiego, Kuby Michalaka, Dominika Pańki i Dimitrija Urbanowicza to tylko część z wielu wspaniałych sukcesów, jakie odnoszą nasi gracze. Do tego dochodzą działania m.in. posła Artura Górczyńskiego, Wojtka Łozowskiego oraz Wolnego Pokera na rzecz promowania pokera w mediach. I dlatego też pojawił się pomysł, aby docenić osoby, które w 2014 roku miały największy wpływ na polskiego pokera. Pomysłodawcą rankingu jest dziennikarz pokerowy Tomasz Bisewski. Do współpracy zaprosiliśmy wszystkie polskie portale pokerowe. Niestety większość z nich zignorowała zaproszenie lub odmówiła udziału. W pierwszej edycji Poland Power 10 głosy oddali Tomasz Bisewski (redaktor naczelny PokerBreak), Paweł Majewski (redaktor naczelny PokerTexas, komentator EPT),  (dziennikarz Wolnego Pokera i PokerBreak) oraz Kuba Bischof (menadżer Everest Poker). Każdy z głosujących typował 10 osób, którego jego zdaniem miały w 2014 roku największy wpływ na polskiego pokera. Osoba, którą głosujący wskazał jako tę z największym wpływem, otrzymywała 250 punktów. System punktowy przedstawiał się następująco: 1) 250 pkt. | 2) 180 pkt. | 3) 150 pkt. | 4) 120 pkt. | 5) 100 pkt. | 6) 80 pkt. | 7) 6 0pkt. | 8) 40 pkt. | 9) 20 pkt. | 10) 10 pkt. Wszystkie wyniki zostały zsumowane i w ten sposób powstała pełna lista. 1) Dominik Pańka- 730 punktów Zwycięzca mógł być tylko jeden! Po wielkich sukcesach Kuby Michalaka oraz Marcina Wydrowskiego czekaliśmy na pierwszy tytuł mistrza EPT i w końcu się doczekaliśmy! W styczniu 2014, Dominik sięgnął po zwycięstwo w turnieju PokerStars Caribbean Adventure i rozpoczęła się „Pańkomania”. Na kolejny sukces Dominik nie kazał nam czekać zbyt długo, bowiem zaledwie kilkanaście dni później wygrał również turniej EPT Deauville High-Roller, co zapewniło mu kolejną pokaźną sumę. Te dwa sukcesy zapewniły mu pierwsze miejsce na liście Poland All-Time Money, a także tytuł najbardziej rozpoznawalnego polskiego pokerzysty na świecie. Dominik rewelacyjnie wywiązał się również z roli ambasadora, wielokrotnie występując w telewizji. Dominik swoją skromną postawą oczarował nie tylko pokerowy świat i zwycięstwo w rankingu jak najbardziej mu się należy. 2) Marcin Horecki- 700 punktów Część osób ze środowiska pokerowego nazywa go ,,dziadkiem” i pewnie mają rację- w ostatnich latach pojawiło się w Polsce wielu młodych, utalentowanych pokerzystów wśród których Marcin może uchodzić za pokerowy wzór wysokiej formy i wieloletniej kariery z sukcesami. Jest jednym z zaledwie dwóch Polaków, którzy są członkami prestiżowego Teamu PokerStars. Poza samą grą, w 2014 roku reprezentował środowisko pokerowe w mediach i kontaktach z politykami edukując ich w zakresie pokera oraz wspierając (jako prezes Wolnego Pokera) projekt legalizacji i regulacji pokera autorstwa posła Artura Górczyńskiego. 3) Jacek Kapica- 580 punktów Wiceminister finansów, którego twarz i nazwisko stały się symbolem walki państwa z hazardem i pokerem. Miejsce Jacka Kapicy na naszej liście jest symbolicznym "wyróżnieniem" dla całego naszego rządu, który ma olbrzymi wpływ na pokera w Polsce. Niestety jak na razie jest to wpływ tylko negatywny, którego jednak nie można lekceważyć. Zrobiona na kolanie ustawa hazardowa to jedno, ale chorobliwa wręcz niechęć do zmiany absurdalnych zapisów oraz niechęć do naprawienia proceduralnych błędów przy jej uchwalaniu to drugie. To wszystko doprowadziło do tego, że to minister Kapica odpowiada za zabicie sceny pokera live w Polsce, to on jest winnym tego, że Polacy chcąc pograć w turniejach wyjeżdżają za granicę. To on straszy graczy sądami, przy okazji promując legalny hazard jak licencjonowani bukmacherzy czy Lotto. Życzylibyśmy sobie, żeby w przyszłym roku przedstawiciel rządu znalazł się na pierwszym miejscu naszej listy, tym razem za działania pozytywne. 4) Artur Górczyński- 540 punktów Jeden z dwóch reprezentantów świata polityki w naszym rankingu. W tym roku oczko niżej niż wiceminister Jacek Kapica, ale wierzymy, że w przyszłym roku sytuacja będzie wyglądać już nieco inaczej. Problemy pokerzystów poruszyło kilku polityków, ale dopiero poseł Artur Górczyński postanowił sumiennie podejść do tematu i dzisiaj dużą część swojego czasu poświęca właśnie temu tematowi. Na początku 2014 roku wraz ze stowarzyszeniem WolnyPoker złożył projekt ustawy regulującej grę w pokera, który aktualnie oczekuje na notyfikację Komisji Europejskiej. Poseł brał też czynny udział w wykładzie „Poker to nie hazard” i wielokrotnie pojawiał się w mediach za każdym razem piętnując obowiązującą ustawę hazardową. 5) Marcin Jabłoński- 300 punktów Prawdopodobnie każdy lub prawie każdy, kto gra w serii turniejów Redbet Live kojarzy osobę Marcina. To właśnie dzięki jego ciężkiej pracy i pomysłowości udało się zbudować w 2014 roku mocną pozycję wspomnianej serii. Na każdym turnieju pojawia się kilkuset pokerzystów (w większości z Polski), którzy cenią sobie nie tylko świetne turnieje, ale również miłą atmosferę. Słowa uznania należą mu się również za to, że pomimo ustawy hazardowej, nie zapomina o polskich graczach i przygotowuje dla nich atrakcyjne promocje. A jeśli kiedyś wybierzecie się na Maltę w celach pokerowych, o rady możecie poprosić właśnie Marcina, który zna tę wyspę, jak własną kieszeń. 6) Radosław Jedynak- 240 punktów Popularny ,,Rado” to jeden z czterech zawodowych pokerzystów, którzy znaleźli się na naszej liście. Status Supernova Elite oraz bycie zawodowym graczem od wielu lat to jednak tylko jedna strona działalności Radka. Dla środowiska pokerowego w Polsce ważniejsze są inne jego działania. Cykl Pokertour.pl, którego Rado jest twórcą i pomysłodawcą stał się obowiązkowym punktem w pokerowym kalendarzu dla wielu polskich graczy. Rado pokazał się więc także z jak najlepszej strony jako organizator. Kolejna pole działalności Rado to serwisy społecznościowe, gdzie Rado chętnie komentuje bieżące wydarzenia pokerowe, nie unika też czasami kontrowersyjnych i nowatorskich propozycji rozwiązań (przypomnijmy pokerowe "rzuty karne", które miałyby doprowadzić do skrócenia heads-upów). Od kilku miesięcy Rado jest też komentatorem EPT Live i również w tej roli spisuje się znakomicie przyczyniając się do popularyzacji pokera w naszym kraju. 7) Michał Wiśniewski- 200 punktów Gdy kilka lat temu kontrowersyjny artysta, twórca zespołu Ich Troje zainteresował się pokerem mogłoby się wydawać, że to tylko taki chwilowy kaprys gwiazdy. Okazało się jednak, że Michał Wiśniewski trwale zaraził się pokerowym bakcylem. Zainteresowanie Michała pokerem nie ogranicza się przy tym tylko do samej gry, aktywnie działa on także popularyzując pokera, wytykając absurdy ustawy hazardowej i starając się działać na rzecz normalnej regulacji pokera w Polsce. Niedawno Michał Wiśniewski powiedział "Chciałbym być w końcu pozwanym przez państwo Polskie i móc bronić się przed sądem. Wtedy będę walczył, bo to jedyna możliwość, żeby powalczyć o swoje". Tak źle Michałowi nie życzymy, ale liczymy, że nadal będzie on aktywnie wspierał środowisko pokerowe i w końcu jego działania przyniosą pozytywny skutek. 8) Mateusz Litewski- 180 punktów Do końca 2014 roku sprawował funkcję rzecznika prasowego Stowarzyszenia Wolny Poker. Jako rzecznik był trochę w cieniu, ale to on współpracował z mediami informując ich o sukcesach Polaków (w tym zwycięstwie Dominika Pańki na PCA 2014) i towarzysząc mediom w wyjazdach na EPT, gdzie mogli się przekonać na własne oczy, czym jest poker. Wykonywał pracę, której na co dzień nie widać, ale która przyniosła spore, pozytywne efekty. Występował także w mediach, gdzie tłumaczył potrzebę legalizacji pokera. 9) Jan Przysucha 170 punktów Kolejny świetny pokerzysta na naszej liście, który ma przed sobą jeszcze te najpiękniejsze chwile. Janek trafił na naszą listę za sprawą swojej aktywności w mediach społecznościowych. Trudno dzisiaj znaleźć drugą osobę, która ma bardziej oddanych fanów niż Janek. Profesjonalizm oraz skromność tego gracza przyciągnęły na jego FanPage olbrzymią część pokerowej społeczności. W ubiegłym roku, Janek świetnie spisywał się również w turniejach na żywo, a jego największym sukcesem było zwycięstwo w turnieju London Cup podczas EPT Londyn, za które otrzymał $50,569. Warto również wspomnieć, że jako jeden z nielicznych Polaków zameldował się w kasie podczas turnieju World Series of Poker, zajmując 87. miejsce w evencie Monster Stack, co zapewniło mu wygraną w wysokości $12,418! 10) Rafał Gładysz- 140 punktów Ktoś kiedyś nazwał go Wojtkiem Kowalczykiem polskiego pokera. Można go lubić lub nienawidzić, ale nie można mu odmówić wyrazistości. Wydaje ostre, ale sprawiedliwe opinie. Mówi to, czego innym czasem nie wypada powiedzieć. Przeżył już niejednego dziennikarza i portal pokerowy. Równie dobrze czuje się robiąc relacje z turniejów, jak i komentując dla telewizji turnieje WSOP oraz WPT. W ubiegłym roku pojawił się na Twitterze, gdzie zyskał spore grono kibiców, a jego dyskusje z Jackiem Kapicą obnażały niewiedzę wiceministra finansów nt. pokera. Bubble-boy (11. miejsce) - Grzegorz,,DaWarsaw" Mikielewicz Niestety TOP-10 nie jest z gumy i nie udało nam się zmieścić w czołówce wszystkich, którzy na to zasłużyli. Najbliżej naszej listy był Grzegorz Mikielewicz, czyli popularny "DaWarsaw" z Team PokerStars Online. Grzegorz od wielu lat działa na rzecz popularyzacji pokera. Jest bardzo aktywny w portalach społecznościowych, prowadzi swój kanał na Youtube, a wkrótce planuje uruchomienie transmisji na Twitchu. Grzegorz to z pewnością doskonały ambasador pokera, który świetnie reprezentuje zarówno swój Team jak i całe pokerowe środowisko.,Jakub Suszka