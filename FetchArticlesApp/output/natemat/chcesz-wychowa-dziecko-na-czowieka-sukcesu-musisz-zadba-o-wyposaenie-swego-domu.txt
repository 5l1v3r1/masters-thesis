Wychować dziecko na człowieka sukcesu. To marzenie każdego rodzica zatroskanego o rozwój swojej pociechy. Czy dorosły może w jakimś stopniu przyczynić się do tego, że jego syn czy córka będą zarabiali w przyszłości godziwe pieniądze? Jak najbardziej. Trzeba tylko zadbać o to, by dom, w którym dorastają dzieci, był pełen... książek. Dostęp dzieci do papierowych książek ma ogromny wpływ na ich przyszły potencjał w karierze zawodowej. Według badania ekonomistów z Uniwersytetu Padewskiego we Włoszech chłopcy, którzy dorastają otoczeni książkami zarabiają znacznie więcej w wieku dorosłym. Średnio o 21% w stosunku do swoich rówieśników, którzy w dzieciństwie nie byli wychowywani w otoczeniu dzieł literatury. W swoim raporcie badacze zaznaczają, że wyższe wynagrodzenia dotyczą mężczyzn, którzy w okresie dziecięcym mieli dostęp do ponad 10 książek niebędących jednak podręcznikami szkolnymi. We wnioskach pracy badawczej pojawia się jednak adnotacja, że nie należy upatrywać prostego związku między zarobkami dorosłych, a liczbą książek w ich domu rodzinnym. Nie można bowiem wykluczyć hipotezy, że książki są tylko symptomem szerszego zjawiska, czyli większej inwestycji rodziców w szeroko pojętą edukację swoich dzieci.,Dawid Wojtowicz