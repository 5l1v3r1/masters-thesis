Po latach utrzymywania się przy władzy dzięki koalicji z ludowcami w najbliższych wyborach Platforma Obywatelska może mieć szansę na wynik pozwalający samodzielnie utworzyć nowy rząd? To sugeruje najnowszy sondaż Estymatora dla serwisu Newsweek.pl, w którym ugrupowanie kierowane przez Ewę Kopacz poparło aż 40 proc. badanych Polaków. Dystans do Prawa i Sprawiedliwości w najnowszym sondażu niezbyt mocno różni się od notowanego w innych z ostatnich badań preferencji wyborczych, bo swój głos na partię Jarosława Kaczyńskiego zadeklarowało w nim 34 proc. respondentów. Gdyby jednak takie wyniki powtórzyłyby się w jesiennych wyborach parlamentarnych Platforma Obywatelska powiększyłaby swój klub w Sejmie i być może tylko kilku mandatów brakowałoby jej do uzyskania sejmowej większości. Jeszcze nieco lepszy wynik wyborczy lub kilka powyborczych transferów politycznych może więc pozwolić Platformie na uniezależnienie się od Polskiego Stronnictwa Ludowego. Choć i ludowcy w nowym sondażu wypadają całkiem nieźle notując 8-proc. poparcie. O punkt gorszy wynik otrzymał w badaniu Estymatora Sojusz Lewicy Demokratycznej, który w chwili obecnej byłby ostatnią partią przekraczającą 5 proc. próg wyborczy. Najbliżej szans na jego przekroczenie jest ciesząca się poparciem 4 proc. Polaków Koalicja Odnowy Rzeczpospolitej Wolność i Nadzieja. Ostatni prezydencki sondaż przygotowany przez pracownię Estymator również wróży sukces kandydata PO. Z opublikowanego przed kilkoma dniami badania poparcia dla kandydatów w wyborach prezydenckich wynika, że walczący o reelekcję Bronisław Komorowski ma szansę wygrać rywalizację z Andrzejem Dudą i innymi kandydatami już w pierwszej turze. Poparcie dla obecnej głowy państwa zadeklarowało wówczas aż 49 proc. badanych. Andrzej Duda zyskał poparcie jedynie 29 proc. Polaków. Pozostali kandydaci nie zanotowali wyników sugerujących, iż maja oni realne szanse na walkę o prezydenturę.,Jakub Noch