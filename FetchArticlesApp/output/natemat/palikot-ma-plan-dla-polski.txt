Pierwszym projektem, który chciałby skierować do Sejmu jako prezydent, jest projekt ustawy o tworzeniu miejsc pracy i podwyższaniu wynagrodzeń. Małgorzata Łubik, MamPrawoWiedziec.pl W swoim „Planie dla Polski” Janusz Palikot przedstawia takie propozycje, jak podniesienie kwoty wolnej od podatku, likwidacja ZUS-u i KRUS-u, umożliwienie zakładania „firm na próbę”. Kluczowe punkty jego programu, który przedstawił w Sejmie 10 lutego, to także „przyjazne państwo”, „świeckie państwo” oraz „demokracja bezpośrednia”. Nowe miejsca pracy i wyższe wynagrodzenia – Co jest dziś w Polsce ważniejsze do zrobienia niż ustawa o tworzeniu miejsc pracy i podwyższaniu wynagrodzeń? – pytał Palikot. Zapowiedział podwyższenie kwoty wolnej od podatku do poziomu minimum egzystencji oraz zlikwidowanie ZUS-u i KRUS-u. Ich świadczenia miałyby zostać zastąpione przez emeryturę obywatelską, wypłacaną z dochodów CIT, PIT i VAT. – Według wyliczeń moich ekspertów przy odpowiednim modelu podatkowym jesteśmy w stanie zapłacić 2 tys. zł netto na rękę każdemu. Dla 70 proc. osób oznacza to podwyższenie emerytury – mówił Palikot. Państwo dla wszystkich i ze wszystkimi Zapowiedział, że jako prezydent będzie konsultował decyzje o podpisywaniu ustaw ze wszystkimi obywatelami. Kancelaria Prezydenta miałaby wysyłać wszystkim odpowiednie pytanie sms-em. Palikot liczy, że dzięki takiej współpracy władzy ze społeczeństwem dojdzie do „zmiany energii społecznej”. – Nie podpiszę żadnej ustawy, która by nakładała nowe procedury biurokratyczne i biurokratyzowała państwo – dodał Palikot. Hasłowo odniósł się do reformy służby zdrowia i obronności. – Chcę odwrócić kolejność: żeby to nie pacjent stał w kolejce do lekarza, ale lekarz do pacjenta – powiedział i zaproponował rozbicie NFZ-u na sześć konkurujących ze sobą kas chorych. Przywołał przykład Francji z jej systemem punktów, którymi płaci się za wybraną usługę medyczną. Palikot chce, żeby w obszarze polityki bezpieczeństwa Polska była jak Izrael i stawiała na nowoczesne technologie. W ogóle w informatyce widzi przyszłość, zwłaszcza dla młodych. Dla nich miałby powstać mechanizm „firmy na próbę”, a fundusz zalążkowy finansujący start-upy proponuje dwukrotnie zwiększyć. Według Palikota powinniśmy pogłębiać integrację z Unią Europejską oraz wymianę przemysłową z Niemcami. Kandydat na prezydenta wyciąga rękę do rolników i proponuje umożliwienie przetwarzania płodów rolnych przez producentów bez potrzeby posiadania odpowiednich certyfikatów. Stałym punktem w programach Palikota jest świeckie państwo. Teraz chciałby, aby księża płacili podatki, a ślubów i pogrzebów udzielali za darmo. – Dzięki kulturze Polska może zmienić swój wizerunek, tak się stało z Francją czy Stanami Zjednoczonymi, które tworzyły normy kulturowe naśladowane potem przez wszystkich – mówił Palikot. – Dzięki temu mogli podnosić ceny. Zapowiedział, że przywróci możliwość odpisania przez artystów podatku z praw autorskich. Dodatkowo chce, aby w Warszawie powstało muzeum Marii Skłodowskiej-Curie. Poseł z 15-letnim stażem Urodzony w 1964 r. w Biłgoraju Palikot w październiku tego roku zakończy swoją trzecią kadencję w Sejmie (był posłem V, VI i VII kadencji). Pierwszy raz wygrał mandat w 2005 r., startując z list Platformy Obywatelskiej, której członkiem był od tego samego roku. W Sejmie od 2007 do 2009 r. kierował komisją nadzwyczajną do spraw związanych z ograniczaniem biurokracji „Przyjazne Państwo”. W październiku 2009 r. został wybrany na wiceprzewodniczącego klubu parlamentarnego Platformy Obywatelskiej. Rok później odszedł jednak z partii i założył Stowarzyszenie Ruch Poparcia Palikota. Jako poseł Palikot zasłynął z ekscentrycznych zachowań. W 2007 r. pojawił się w Sejmie z silikonowym penisem i pistoletem. Trzymając te „gadżety” w dłoniach, prowadził konferencję prasową, domagając się ukarania lubuskich policjantów podejrzanych o gwałt i molestowanie. W tamtym roku głośna była sprawa zdejmowania krzyży w Sejmie, o co walczył cały klub Palikota. W 2011 r. wystartował w wyborach parlamentarnych z list własnej partii Ruch Palikota. Zasiada m.in. w komisji odpowiedzialności konstytucyjnej i parlamentarnym zespole świeckiego państwa. W 2013 r. razem z Markiem Siwcem i Aleksandrem Kwaśniewskim założył Ruch Społeczny Europa Plus, który wystawił kandydatów do europarlamentu, jednak bez powodzenia. W międzyczasie Palikot przekształcił swoją partię w Twój Ruch. Z wykształcenia jest filozofem, absolwentem Wydziału Filozofii i Socjologii Uniwersytetu Warszawskiego. W latach 1987–1989 był pracownikiem naukowym Instytutu Filozofii PAN. To także przedsiębiorca: był prezesem Zarządu spółki Ambra oraz Polmosu Lublin. Prowadził spółki wydawnicze. Zasiadał w organizacjach zrzeszających pracodawców: BCC, Polskiej Radzie Biznesu, Polskiej Konfederacji Pracodawców Prywatnych „Lewiatan”. W kwestionariuszu MamPrawoWiedziec.pl, który wypełnił przed wyborami do Sejmu w 2011 r., opowiedział się za zmianami w konstytucji, chciał likwidacji Senatu i zmniejszenia liczby posłów. Był za wprowadzeniem jednomandatowych okręgów w wyborach do Sejmu, obniżeniem progu wyborczego i wprowadzeniem tzw. systemu suwakowego. Stwierdził, że Polska nie powinna uczestniczyć w operacjach zbrojnych poza swoim terytorium. Był także za likwidacją przywilejów emerytalnych górników, służb mundurowych, sędziów i prokuratorów.,MamPrawo Wiedziec.pl