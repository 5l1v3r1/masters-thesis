W obecnych czasach startować można cały rok, a każda nadarzająca się okazja jest dobra do zorganizowania imprezy biegowej. Jest to bardzo fajne i cieszy, że Polacy tak chętnie startują w biegach ulicznych i aktywnie spędzają wolny czas. Często jednak w całym tym pędzie za kolejnym medalem czy nową życiówką zapominamy o roztrenowaniu. Nie mamy czasu na zbędny odpoczynek i regenerację dla całego organizmu. Powinniśmy jednak pamiętać, że roztrenowanie jest niezmiernie ważnym elemencie przygotowań. Bez niego ciężko jest w pełni zregenerować organizm i ustrzec się przed kontuzją. 1.Korzyści płynące z roztrenowania. Na początek może wydawać się, że jest to błaha korzyść, ale zapewne nie raz musiałeś na rzecz biegania zrezygnować np. z wyjścia do kina. Dodatkowy czas jaki zyskujesz możesz wykorzystać na całą masę innych rzeczy poza bieganiem. Zaczynając od spotkań z przyjaciółmi i rodziną, a kończąc na większej ilości czasu dla siebie. Możesz poświęcić go na rozwijanie innych zainteresowań, czy też błogie lenistwo. Jest to okres kiedy warto spróbować swoich sił w innych dyscyplinach. Nie musisz wtedy też pilnować diety i zastanawiać się nad tym, czy możesz sobie dzisiaj pozwolić na piwo, skoro jutro masz ciężki trening. Jest to idealny odpoczynek dla głowy. W tym czasie nabierasz większej motywacji i siły potrzebne do jak najlepszego przygotowania się do nowego sezonu, czy kolejnych zawodów. Przede wszystkim jednak, w tym czasie odpoczywa i regeneruje się twoje ciało. Możesz również wyleczyć drobne kontuzje, z którymi nie miałeś czasu uporać się w trakcie sezonu. Ciesz się tym wolnym czasem. 2.Kiedy i ile powinno trwać Roztrenowanie najlepiej zrobić po skończonym sezonie, czyli w okolicach października i listopada, bądź też po najważniejszym starcie. Zaplanuj je sobie w rocznym planie treningowym, tak jak planujesz każdy trening. Znajdź odpowiedni czas i przynajmniej raz w roku, zrób sobie minimum dwa tygodnie przerwy od biegania. Następnie przez kolejne dwa tygodnie wprowadź się w trening biegowy, wykonując 2-3 biegi ciągłe w tygodniu. Zacznij od krótkich biegów z niską intensywnością oraz dołącz do nich trening stabilizacji. Daj organizmowi czas na zaadaptowanie się do wysiłku. 3. Co robić w czasie wolnym od biegania Nie namawiam tutaj do dwutygodniowego leżenia i nic nie robienia, ale do aktywnego odpoczynku. Wykorzystania tego czasu na inne aktywności takie jak pływanie czy rower dwa razy w tygodniu. Zaangażujcie do pracy inne partie mięśniowe niż zawsze. Jednak nie jest to trening zastępczy i nie macie się na nim katować, ma być to rekreacja, a nie trening. Nie musicie w tym czasie trzymać diety i przejmować się wzrostem wagi. Wręcz dobrze jest trochę przytyć, ponieważ dodatkowe kilogramy będą stanowiły naturalne obciążenie na treningu, którego i tak pozbędziecie się w szybkim czasie. Jest to również dobry czas na skorzystanie z zabiegów odnowy biologicznej, która poprawi jakość roztrenowania i dodatkowo cię zrelaksuje. Możesz skorzystać z zabiegów hydroterapii, masaży, kriokomory czy sauny. Pamiętaj jednak, aby w okresie korzystania z zabiegów kriokomory, nie chodzić również do sauny. 4. Fizjologia Nie ma co ukrywać i nie będę was oszukiwać, że w czasie roztrenowania forma nie spadnie, bo spadnie i jest to normalna rzecz, którą nie ma się co przejmować. Dobrze abyście jednak wiedzieli, że po około 10 dniach wolnego VO2max zaczyna spadać o około 1-2%, a po 3 tygodniach spadek ten może wynosić 5-6% i będzie rosnąć z wydłużaniem przerwy. Spadnie również objętość wyrzutowa i pojemność minutowa serca. Skutkowało to będzie wzrostem tętna zarówno podczas treningu jak i w spoczynku. Zmniejszy się ilość glikogenu, jaką organizm może zmagazynować w mięśniach i wątrobie, o około 20-30% przy przerwie trwającej 2-3 tygodnie. W dłuższych przerwach spowolniony zostanie również metabolizm i zwiększy się odkładanie tkanki tłuszczowej. Jednak po kilku tygodniach treningów wszystko wraca do poprzedniej sprawności. Organizm podziękuję ci za tą przerwę. Zmniejszysz ryzyko wystąpienia kontuzji i na pewno wzrośnie twój zapał do dalszej pracy!,Agnieszka Dygacz