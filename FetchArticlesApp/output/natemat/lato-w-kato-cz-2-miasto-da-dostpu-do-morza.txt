Gdy wzrasta temperatura miejskiego powietrza, rośnie wraz z nią tęsknota za wypoczynkiem w plenerze, najlepiej... nad wodą. Prezentujemy listę miejsc, w które można się wybrać w szczególnie upalne dni. Baseny Dla tych, którzy pewniej się czują pod okiem ratownika i którym nie przeszkadzają tłumy, idealne będą miejskie kąpieliska. Największe, tzw. Bugla przy ulicy Żeliwnej, to kompleks pięciu basenów z atrakcjami wodnymi i zjeżdżalniami. Tuż przy basenach są boiska do gry w piłkę nożną, siatkówkę plażową oraz piłkę nożną plażową. W Brynowie znajdziemy kąpielisko Rolna, z basenem, brodzikiem dla dzieci i zjeżdżalnią, a w Załężu, przy Młodzieżowym Domu Kultury – niewielki otwarty basen. Stawy W Katowicach jest kilka stawów, a w niektórych można popływać. Najbliżej centrum miasta znajduje się staw w Dolinie Trzech Stawów, nad którym można odpocząć na piaszczystej plaży lub rozłożyć się tuż nad wodą na trawie. Nieco dalej, na pograniczu Katowic, Sosnowca i Mysłowic, znajduje się staw Morawa. Można się kąpać w nim pod okiem ratowników, jest tam także wypożyczalnia sprzętów wodnych. Kąpieli wprawdzie nie zaznamy w stawie Maroko, ulokowanym tuż przy osiedlu Tysiąclecia, ale możemy w nim powędkować i poznać tajniki żeglarstwa. Następne miejsce do wypoczynku nad wodą to zbiornik Starganiec, na granicy Katowic z Mikołowem – idealne miejsce dla osób chcących uciec od zgiełku miasta, staw bowiem znajduje się w lesie. Plaże W mieście znajdą się też plaże dla tych, którym bardziej zależy na wakacyjnym klimacie niż na dostępności zbiorników wodnych. W Parku Śląskim (w administracyjnych granicach Chorzowa) po raz kolejny pojawiły się Kontenery Kultury, czyli tymczasowe zabudowania, w których w czasie wakacji odbywają się koncerty i inne wydarzenia kulturalne. Wyspa na Kanale Regatowym, na której znajdują się kontenery, jest piaszczysta i idealnie nadaje się do plażowania. Centrum Katowic też ma swoją, dość specyficzną plażę. Wszystko za sprawą kawiarni Kafej, która przed swoim lokalem (w pobliżu katowickiego Ronda i Spodka) urządziła plenerowy ogródek w bardzo wakacyjnym stylu. Leżaki, palmy i girlandy światełek – to miejska odpowiedź na upały. oprac. Hanna Kostrzewska,Rajza Po Kato