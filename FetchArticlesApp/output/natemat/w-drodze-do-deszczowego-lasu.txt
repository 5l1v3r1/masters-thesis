Obudziliśmy się dziś w niewiarygodnym miejscu. Otworzyłam oczy, przebudziłam się i ogarnął mnie wszechobecny hałas. Kumkanie żab i ćwierkanie ptaków, dziesiątki rodzajów ćwierkań: zawodzące, skrzeczące, melodyjne, gdzieniegdzie pohukiwanie. Wieczorem, pijąc herbatę na tarasie słyszeliśmy jeszcze głośniejsze dźwięki dobiegające z ciemności. Były tak hałaśliwe, że chcąc rozmawiać musieliśmy podnosić głosy. Dlatego, w rezultacie nie rozmawialiśmy. Piliśmy w milczeniu obserwując migające świetliki i wsłuchując się w dźwięki dżungli. 60 kilometrów serpentyn przez góry 200 km z Kandy na południe Sri Lanki pokonywaliśmy przez 9 godzin. Ostatni odcinek, który przypadł na zapadający zmierzch prowadził serpentynami przez góry. Piotrka GPS wskazywał nam drogę. Razem z kierowcą, na głos liczyliśmy 180-stopniowe zakręty, których według mapy miało być 10, a my mijamy dopiero trzeci i robi się coraz ciemniej. Narasta groza Szerokość drogi pozwala przejechać pojedynczemu pojazdowi. W zależności od zakrętu, raz po prawej, raz po lewej mamy urwisko. Jedziemy już w kompletnych ciemnościach, a tu jeszcze czasem trzeba wyminąć się z rikszą, zauważyć ludzi idących wzdłuż drogi, minąć autobus czy ciężarówkę załadowaną workami z herbatą. Dlatego z ulgą wkrótce przyjmujemy koniec drogi. -"Dziękuję wam przyjaciele" - kierowca żegna się z nami i choć ma przed sobą drogę powrotną, jest zadowolony, że tę przez góry ma za sobą. Będzie wracal dookoła, przez nadmorskie Galle i skorzysta z odcinka autostrady. Kamienista droga My z kolei na ostatnie 2 kilometry przesiadamy się do rikszy wysłanej po nas z Guest House, w którym się zatrzymujemy. Dalej nie ma drogi. Jedziemy więc po ciemku bezdrożami, za mostkiem musimy wysiąść z rikszy bo za bardzo osiadła pod ciężarem naszym i naszych bagaży i zawiesiła się na płaskim kamieniu. Podwozie ugrzęzło na kamieniu, koła wiszą w powietrzu. Przepychamy rikszę wszyscy razem i po chwili jedziemy razem. Ostatnie 50 metrów przechodzimy jednak pieszo po kamienistej, wąskiej ścieżce. Rikszarz daje nam latarkę i pokazuje, żeby iść do przodu. Z naprzeciwka widzimy migoczące światło latarki zbliżające się w naszą stronę. -"Jestem Gajani"- przedstawia się gospodyni. -"Witajcie w Sanharaya Forest Edge".,Dorota Jaworska