Uwielbiam Porsche 911. Nie dlatego, że jest najlepszym samochodem na świecie, ale właśnie za to, że nie stara się nim być. Na półce z płytami muzycznymi w moim domu zawsze honorowe miejsce zajmował najnowszy krążek U2. Podziwiam ich nie tylko za dorobek artystyczny, ale też za to, w jakim stylu do niego doszli. Przyznacie, muzyki dżentelmenów z Dublina nie można nie lubić, można uwielbiać albo być wobec niej obojętnym. Z dziewięćsetjedenastką jest tak samo. Zrozumiałem to po stu tysiącach kilometrów nawiniętych na licznik mojego poprzedniego 911 C4S. Tłumaczy to także historia marki i fakt, że brak tu rewolucji, jest za to konsekwentna ewolucja oparta na technice. 911 to Naczelne w świecie supersamochodów - są najwyższą formą w piramidzie gatunków; osiągnęły poziom rozwoju, którego udoskonalanie jest już tylko frajdą dla inżynierów: ulepszyć najlepsze. Emocjonalnie mnie nie porywają, nie mają w sobie tego dramatyzmu gatunków włoskich i egzaltacji brytyjskich, ale są piękne perfekcją. Na koniec i tak inne auta są „równie dobre” co 911; nigdy na odwrót. Obecne 911 Turbo (997.2) to naczelny wśród Naczelnych. Sprytny napęd na cztery koła, który praktycznie wyeliminował genetyczną dziewięćsetjedenastkową podsterowność, nienaprzykrzająca się elektronika wspomagająca kierowcę, pełna regulacja pracy amortyzatorów, skrzyni i napędu i w końcu on – nowy doładowany silnik 3.8 o bezpośrednim wtrysku z dwoma turbosprężarkami o zmiennej geometrii łopatek. Sposób, w jaki „wstaje” z dowolnych obrotów na dowolnym biegu, jest mistrzostwem kultury pracy i sprawia, że jazda staje się niezwykle… komfortowa, bo pozbawiona wysiłku i spinki. Dla takiej osoby jak ja, pokonującej spore dystanse po polskich drogach, o wygodzie podróżowania stanowi nie sztywność zawieszenia czy hałas w kabinie, ale to, czy charakterystyka pracy silnika pozwoli mi zawsze na sprawne wyprzedzanie. W środku ergonomiczny po niemiecku. Kiedy po raz pierwszy do niego wsiadłem i intuicyjnie skierowałem rękę w poszukiwaniu np. dźwigienki ustawiania lusterek, to ona właśnie tam była. Przyjemność sprawia mi skok, z jakim pracują przyciski i pokrętła, drzwi otwierają się i zamykają jak w lodówce, nie mam tu - typowych dla superaut - problemów z widocznością a ustawienie pozycji za kierownicą sprzężone jest z ustawieniami zawieszenia, pracy przepustnicy i silnika, dzięki czemu jak Daniel Morales z filmu „Taxi” ustawiam za jednym kliknięciem guzika cały samochód w tryb pełnego ataku lub przyjemnego cruisingu. A do tego jeszcze niezrównane ceramiczne hamulce Porsche. Uff… Podoba mi się w 911 Turbo też to, że spokojnie przejadę przez miasto bez nadwerężania karków i uszu wszystkich przechodniów. W tym aucie można być niemal anonimowym – na tyle, na ile to w ogóle możliwe w supersamochodzie. Absolutne przeciwieństwo włoskiego podejścia. Od trzech lat śledzę pasjonującą rywalizację, jaką toczą między sobą - stary mistrz - Porsche 911 Turbo i - pretendent – Nissan GT-R. W pewnym, czysto liczbowym sensie Nissan w niej prowadzi. Japończycy, pochyleni nad swoimi komputerami, skonstruowali potwora, który okazał się szybszy w określonych warunkach niż większość super- i hipersamochodów, w tym 911 Turbo, kosztując ułamek ich wartości. Czy w związku z tym uważam, że GT-R jest lepszy od 911 Turbo? Odpowiem tak – Nissan jest przestronniejszy, co ma niebagatelne znaczenie przy moich prawie 2 metrach wzrostu i przez to wygodniejszy w codziennym użytku. W wielu warunkach, zwłaszcza na samym limicie, także pewniejszy w prowadzeniu niż Porsche, obciążone silnikiem za tylną osią. W czysto cyfrowych aspektach, choć wcześniej wydawało mi się to niemożliwe, pokonał niemieckiego mistrza. Jednak za każdym razem, gdy wsiadam do 911-tki i ponownie wczuwam się w wypracowywaną przez lata perfekcję, nie potrafię oprzeć się temu porównaniu, że GT-R to niezwykle sprawna i inteligentna maszyna, ale tylko 911-tka, nie pozbawiona – świadomie (!) - wad, ma pierwiastek ludzkiego geniuszu. Jest najwyższym osiągnięciem ewolucji. Naczelnym wśród Naczelnych.,Krzysztof Hołowczyc