Związek szczęśliwy, trwały i stabilny. O tym marzą miliony ludzi, którzy przez życie nie chcą kroczyć samotnie. Z ust naukowców możemy usłyszeć kolejną receptę na udane pożycie. Okazuje się, że związek cementuje posiadanie syna w rodzinie. Badania przeprowadzone przez profesora Gordona Dahla na Uniwersytecie Kalifornijskim w San Diego wykazały, że mężczyźni są bardziej skłonni oświadczyć się kobiecie, jeśli wiedzą, że jest ona w ciąży z ich synem. Co więcej, badacz zauważył też, że prawdopodobieństwo rozwodu zaproponowanego przez męża spada, gdy pierwszym dzieckiem pary jest chłopiec. Inna praca badawcza, tym razem wykonana na Uniwersytecie w Miami, pokazuje, że pary, które doczekały się syna, rzadziej rozwodzą się w przeciągu trzech lat od daty narodzin swego potomka. Nie jest to co prawda duża różnica (w USA 64 proc. chłopców mieszka ze swoim biologicznym tatą, a dziewczynek – 61 proc.), ale ten trend można też dostrzec w innych krajach Zachodu. Dlaczego tak się dzieje? Psychologowie mają różne teorie. Niektórzy wskazują na podświadome uprzedzenia względem płci. Inni sugerują, że ojcowie nawiązują silniejszą więź z dzieckiem tej samej płci. Pod uwagę brana jest też teza, że mężczyźni postrzegają synów przez pryzmat lepszych kumpli i powierników.,Dawid Wojtowicz