Drezdeński Jarmark Struclowy (Dresdner Striezelmarkt) jest najstarszym jarmarkiem świątecznym w Niemczech, a być może nawet na świecie. Jest organizowany od 1434 roku, a więc w tym roku odbędzie się już po raz 582! Nazwa pochodzi od drożdżowej strucli, wypiekanej od kilkuset lat w ponad 130 drezdeńskich piekarniach i cukierniach, według pilnie strzeżonej receptury. Podobno jednak najlepsze są dziełem Wipplera z Pillnitz, a więc spod Drezna. Tradycyjnie w centralnym punkcie jarmarku znajduje się skrząca się wszystkimi barwami choinka. Ale największą atrakcją jest bez wątpienia pięknie oświetlona czternastometrowa drewniana piramida. Na jej kilku kondygnacjach kręcą się Trzej Królowie, figurki świętych, kominiarzy, górników i wielu innych postaci. Ze względu na imponujące rozmiary piramida została wpisana do księgi rekordów Guinnessa. Rekordowej, pięciometrowej wysokości, jest też drewniany świecznik w kształcie łuku (Schwibbogen), a poza tym są tu liczne karuzele, olbrzymia szopka bożonarodzeniowa i bajecznie kolorowy diabelski młyn. Ponieważ symbolem tego jarmarku jest strucla, od wielu lat, w sobotę przed drugą niedzielą adwentu, oddaje się jej hołd w czasie święta ciasta (Dresdner Stollenfest). W pochodzie przez historyczną starówkę, przy dźwiękach fanfar, ważącej około 3 ton strucli towarzyszy królowa ciasta, oddziały wojska, miejscy cukiernicy i piekarze. A na jarmarku ciasto jest cięte na tysiące porcji ważącym dwanaście kilogramów i długim na ponad 1,5 metra nożem i sprzedawane gościom festynu. Uzyskane w ten sposób pieniądze przekazywane są rok rocznie na cele charytatywne. Stragany, których jest tu ponad 250, są rozłożone na Starym Rynku (Altmarkt), obok słynnego kościoła Mariackiego (Frauenkirche) oraz na nowym rynku (Neumarkt). Można w nich kupić ręcznie dziergane serwetki, starannie wykończone drewniane ozdoby choinkowe i rudawską sztukę z drewna, pierniki z miasteczka Pulsnitz, gwiazdy morawskie, artykuły z ceramiki i szkła, suszone owoce i wiele innych świątecznych pamiątek. I oczywiście drewniane miniaturki drezdeńskiej piramidy. W powietrzu przez cały czas unosi się zapach prażonych orzechów i migdałów, słodkich ciast i wielu innych regionalnych smakołyków. Warto spróbować grzanego wina, którego wyjątkowy smak podobno nie zmienił się od wieków. Trunek podaje się w oryginalnych kolorowych kubeczkach, za które pobierana jest kaucja i które można zwrócić lub wziąć na pamiątkę. Skosztować trzeba też tradycyjnych regionalnych białych kiełbasek z rusztu, a na deser bożonarodzeniowej strucli z bakaliami i cukrem pudrem. Dzieci zajmą się w tym czasie figurkami kominiarzy z suszonych, upieczonych śliwek i kruchych ciasteczek (Pflaumentoffel), które są tu traktowane jako talizman – mają przynosić szczęście i pomyślność. Pflaumentoffel jest tylko jedną z wielu atrakcji, jakie na jarmarku przygotowano dla dzieci. Mogą się one również bawić na wielkiej scenie, brać udział w konkursach kolęd, majsterkować i lepić ciasteczka w domku śliwkowego ludzika, pójść do teatru lalek, domu bajek i skrzaciego kina. Warto również pamiętać, że każdego dnia, o godz. 16.00, jarmark odwiedza Święty Mikołaj i rozdaje dzieciom drobne upominki. Striezelmarkt jest w Dreźnie największym, ale nie jedynym jarmarkiem. W tym samym czasie odbywa się w mieście jeszcze kilkanaście innych, w tym największe na Prager Strasse (przy dworcu) oraz na Neumarkt i Augustusmarket, po drugiej stronie Łaby, w nowej części miasta. Koniecznie trzeba też zajrzeć na średniowieczny jarmark do drezdeńskiej masztarni (Stallhof), będącej częścią Zamku Rezydencyjnego. W czasach Wettynów, z której to dynastii wywodzili się również dwaj polscy królowie, August II Mocny i jego syn August III, było to miejsce wielkich turniejów rycerskich, jednych z najsławniejszych w świecie. Tu spotkamy postacie z epoki – rycerzy, rzemieślników i damy dworu w średniowiecznych strojach, posłuchamy też dawnej muzyki. I oczywiście będziemy mogli obejrzeć turniej rycerski. INFO Jarmark w Dreźnie rozpoczyna się 25 listopada 2016 r. Więcej informacji o jarmarku: http://www.dresden.de/pl/jarmark-struclowy.php http://www.dresden.de/de/tourismus/sehen/veranstaltungen/weihnachtszeit/weitere-weihnachtsmaerkte.php http://www.kulturkalender-dresden.de/weihnachtsmarkt-dresden Informacje o atrakcjach turystycznych Niemiec, w tym opisy wszystkich najlepszych jarmarków: www.germany.travel Najciekawsze jarmarki w Saksonii: http://www.sachsen-tourismus.de/pl/tematy-podrozy/boze-narodzenie-w-saksonii/,Niemiecka Centrala Turystyki