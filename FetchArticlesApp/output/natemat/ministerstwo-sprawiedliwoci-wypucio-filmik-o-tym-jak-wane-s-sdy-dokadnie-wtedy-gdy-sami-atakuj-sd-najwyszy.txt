Aż trudno uwierzyć, co pojawiło się na jednym ze związanych z Ministerstwem Sprawiedliwości kanałów YouTube tego samego dnia, w którym z Pałacu Prezydenckiego i rządu napływały wyraźne sygnały, iż ludzie Prawa i Sprawiedliwości nie maja zamiaru respektować ostatniego orzeczenia Sądu Najwyższego. A przecież to tylko jeden element trwającej właśnie wojny z sędziami. Tymczasem resort Zbigniewa Ziobry właśnie wypuścił filmik promocyjny, który "zwykłemu Kowalskiemu" ma tłumaczyć... jak sądy są ważne. To jednak dość znamienne, że rządowy filmik skupia się w zasadzie na czysto administracyjnej stronie funkcjonowania sądów i działaniach promocyjnych. Wspominany "zwykły Kowalski" dowiaduje się więc wiele o informatyzacji, i nowych półkach w archiwach. Jest też na temat szkoleń dla uczniów z przysługujących obywatelom praw, ale po taką wiedzę widz odsyłany jest już do innych źródeł. W tym do wspominanych odpowiednio przeszkolonych dzieci. Dlaczego w ogóle taka produkcja powstała? Biorąc pod uwagę podejście "dobrej zmiany" do wymiaru sprawiedliwości, można sądzić, że w rządzie raczej nie było chętnych do tworzenia kampanii społecznych mówiących o tym, jak ważne są sądy. Kluczowe są jednak ostatnie klatki nagrania. To po prostu reklama Funduszy Norweskich, z których sfinansowano większość z wymienionych przez Ministerstwo Sprawiedliwości pozytywnych zmian. Przy tej okazji warto więc wspomnieć, iż na początku maja premier Norwegii Erna Solberg ostrzegła, iż Oslo może zakręcić kurek z milionami euro na rozwój społeczeństwa obywatelskiego takim autorytaryzującym się państwom jak Polska i Węgry. – Sektor obywatelski nie może być kontrolowany przez państwo – stanowczo oznajmiła Solberg. Co było komentarzem m.in. do podjętych przez rząd Beaty Szydło prób odebrania kontroli nad rozdysponowywaniem Funduszy Norweskich organizacjom pozarządowym, które miałoby zastąpić rządowe Centrum Rozwoju Społeczeństwa Obywatelskiego.,Jakub Noch