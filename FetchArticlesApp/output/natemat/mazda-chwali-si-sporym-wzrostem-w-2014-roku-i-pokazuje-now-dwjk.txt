To był wyjątkowo dobry rok dla polskiego oddziału Mazdy. Firma osiągnęła drugi rok z rzędu ponad 70-procentowy wzrost sprzedaży i w samym 2014 roku sprzedała 7531 aut. Tym samym jest na 15. miejscu w rankingu marek w Polsce z 2,3-procentowym udziałem w rynku. Przy okazji podsumowania mijającego roku Mazda zaprezentowała nową „dwójkę”, która niedługo pojawi się w salonach - my już mieliśmy okazję ją zobaczyć. Polska na czele Na uwagę zasługuje fakt, że Polska jest jednym z najlepiej rozwijających się rynków dla tych aut w Europie (wzrost w Europie o 19 proc.). Plasuje się na 5. miejscu w 2014 roku, więcej Mazd niż w Polsce kupowano tylko w Niemczech, Wielkiej Brytanii, Hiszpanii i Austrii. To najwyższa pozycja "polskiej" Mazdy od czerwca 2008 roku, kiedy polski oddział rozpoczął sprzedaż. Polscy klienci decydowali się od wtedy na nową Mazdę 25 291 razy. Najchętniej po modele z numerem „6” w technologii SkyActiv. Niemniej, w ubiegłym roku prym wiodła Mazda 3 (2924), „6-ka”, którą mieliśmy okazję testować uplasowała się na drugiej pozycji (2663). Podium ze sporą stratą do pierwszej dwójki zamknął kompaktowy SUV spod znaku CX-5 (1646). W tym roku na fanów japońskiej marki czeka kilka premier. Wśród nich jest m.in. odświeżona Mazda 6, która – jak zapewniali przedstawiciele polskiego oddziału – ma zaskakiwać wnętrzem. Będzie także SUV CX-5 i nieco później kultowy roadster MX-5. Czas na nr 2? Największą atrakcją tego roku ma być jednak premiera nowej Mazdy 2, którą kilka dni temu zaprezentowano w Warszawie. To nieduży model, który stylizacją idealnie koresponduje z większymi braćmi z numerami 3 i 6. Tu także możemy obserwować motyw nazwany „Kodo, dusza ruchu”, który ma być synonimem zwinności i energii. Oczywiście w połączeniu z technologią SkyActiv, która w 2014 roku cieszyła się wyjątkową popularnością (96 proc. sprzedaży). Auto ma co prawda dłuższy rozstaw osi, co przekłada się na więcej miejsca dla pasażerów, ale z tyłu samochodu wcale nie ma go tak wiele. Mazda zdecydowała się wrzucić do swojej „dwójki” sporo rozwiązań, które do tej pory mogliśmy obserwować w wyższych klasach aut. To m.in. system i-stop, światła w technologii LED, multimedialne centrum rozrywki. Widać wyraźny nacisk na jakość wykonania wnętrza i ergonomię. Nie zabraknie także najnowszych rozwiązań zapewniających bezpieczeństwo. Do wyboru będą cztery jednostki napędowe. Trzy benzynowe SkyActiv-G o pojemności 1,5 litra o mocy 75, 90 lub 115 koni mechanicznych. Deklarowane spalanie na 100 km zaczyna się już od 4,9l. Chętnie będą mogli zdecydować się na także 1,5-litrowy silnik diesla SkyActiv-D o mocy 105 KM. Tutaj spalanie ma spadać nawet do 3,4l/100km. Mazda 2 będzie dostępna w sprzedaży od kwietnia 2015 roku – wtedy wrócimy do Was z dokładniejszym testem. Ceny zaczynają się już od 50 900 za podstawowy model w wersji SkyGo, a kończą na 64 900 za najwyższą opcję wyposażenia SkyPassion.,Michał Mańkowski