Miody w Wałczu, jabłka w Topolnie, wino w Krakowie i śniadanie w Warszawie. Przed nami kolejny kulinarny weekend. Jak co tydzień wybraliśmy kilka ciekawych wydarzeń kulinarnych, na które warto wybrać się, by wiedzieć co w polskich kulinariach piszczy. Jesień kojarzy się z obfitością owoców i warzyw, ale też ze słotą i przeziębieniami. Jednym ze sposobów na ochronę przed katarem i chrypką jest dobrze zbilansowana dieta. Jedną z nich jest niewątpliwie wywodząca się z wielowiekowej tradycji Kuchnia 5 Przemian. Katarzyna Pefew z Warzyła Sroczka opowie o niej wszystkim tym, którzy chcą poznać arkana żywienia zgodnego z tradycyjną medycyną chińską o tym, co daje energię, czym jest Kuchnia 5 Przemian, na czym polega gotowanie zgodne z 5 smakami i 5 żywiołami. Jednym słowem Kuchnia 5 Przemian dla początkujących. Piątek, teren warszawskiego BioBazaru przy Żelaznej 51/53 o godzinie 18.00. Wstęp 65 złotych. Dużo ostatnio mówi się o pszczołach i wszystkich "bzykowatych", a szczególnie o ich roli w ekosystemie. Efektem tych dyskusji i działań dla pszczół jest pojawianie się miejskich pasiek. Warto zatem wybrać się na ten weekend do Wałcza, gdzie będą odbywały się XXXIII Dni Pszczelarza. Organizatorzy spodziewają się nawet 2000 hodowców pszczół! Będa najlepsze miody z całej Polski w najróżniejszych odmianach. Będą miody z najróżniejszych kwiatów, ale też spadziowe. Naszym faworytem jest miód wrzosowy z Dolnego Śląska, miód rodziny Kulmów, ale warto też poszukać np. miodu z kwiatów jabłoni. Ten weekend będzie obfitował w degustacje win. Kraków zaprasza na wina Francji. Magazyn wina zaprezentuje swoje nowe nabytki, między innymi te pochodzące z dolin Rodanu i Loary. Do komentowanej degustacji przygotowano odpowiednie dla każdego wina przekąski. Kraków, ul. Marii Konopnickiej 28, sobota o godzinie 19. Wstęp 45 złotych. W podwarszawskim Józefowie będzie można wybrać się na spacer z etnobiologiem Karolem Szurdakiem i poszukać na łące jadalnych roślin. Nie wszyscy wiedza, że na zwykłej łące można spotkać i rośliny lecznicze i przyprawowe. Będzie sporo anegdot, solidnej wiedzy i nauka zbierania, przechowywania i wykorzystania tych często niedocenianych roślin. Początek spaceru o godzinie 10.00 przy ulicy Górnej 18 przy Pracowni Manualnej. Jeżeli ktoś chciałby wybrać się na piknik do sadu, to powinien pojechać do Topolna. Tam Wioletta i Zbigniew Zielińscy oraz Slow Food Gruczno zapraszają na II Piknik w Stuletnim Sadzie. Będzie zbieranie jabłek, pokazy i warsztaty kulinarne z jabłkiem w roli głównej oraz bieg po Złote Jabłko. Meteorolodzy zapowiadają ciepły weekend, więc impreza plenerowa będzie dobrym wyborem. Jednym słowem dużo atrakcji dla całych rodzin. Topolno, 12 września od 10.00 - 20.00. Wstęp wolny. Gdańska akademia kulinarna Fumenti w ten weekend będzie uczyła nas jak przyrządzać i jeść ślimaki. Powszechnie kojarzą się z Francją, a tymczasem w starych polskich książkach kucharskich można znaleźć wiele przepisów na te mięczaki. Na dodatek nasz kraj jest znaczącym producentem ślimaków, które są eksportowane między innymi do Francji. To ciągle niedoceniany produkt, bogaty w wiele składników odżywczych, a na dodatek bardzo wdzięczny produkt dla kucharzy. W programie ślimaki po burgundzku, na sposób włoski, azjatycki i hiszpański. Każdy będzie mógł odkryć swój ulubiony ślimakowy smak. Na niedzielne śniadanie można wybrać się na Plac Defilad. Tak po raz kolejny KUKBUK i barStudio zapraszają do wielkiego, wspólnego stołu. Basia Starecka i Kasia Stadejak - redaktorki KUKBUKA - podzielą się swoją miłością do dobrego jedzenia, niedzielnego odpoczynku i spędzania czasu w gronie przyjaciół. Tematem wegetariańskiego śniadania będą dary jesieni. Temat uchodźców wzbudza w ostatnim czasie wiele emocji. Są tacy, którzy obawiają się napływu ludzi innych kultur i tavy, którzy uważają, że bezwarunkowo należy pomagać wszystkim. Być może miejscem, gdzie można porozumieć się, ale też poznać jest wspólny stół. Na Zielonym Jazdowie, w niedzielę będzie można usiąść z do stołu z uciekinierami z rożnych krajów, którzy znaleźli przystań w Polsce. Oni też przygotują dania swoich rodzimych kuchni. Warzywa będą pochodziły z ogrodów społecznych Jazdowa, miód od Miejskich Pszczół. Dochód z kolacji przeznaczony jest na pomoce szkolne dla dzieci uchodźców. Kolację zakończy koncert Kuby Słomkowskiego. Zapowiada nam się piękny jesienny weekend, warto wyjść z domu i wybrać się na kulinarną wycieczkę. Smacznego!,Wydarzenia kulinarne