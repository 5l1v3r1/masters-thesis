Polacy w najlepszej szóstce Mistrzostw Świata w siatkówce! Dzięki zwycięstwu Argentyny nad USA polscy siatkarze mogą pewni awansu do kolejnej rundy mundialu podchodzić do meczu z Francją. Wielu kibiców liczyło, że awansu do dalszej części organizowanego w Polsce siatkarskiego mundialu będziemy pewni jeszcze przed wyjściem na parkiet naszych reprezentantów. Większość liczyła jednak, iż stanie się to dzięki wyeliminowaniu z rozgrywek Iranu, do czego miała być zdolna reprezentacja Serbii. Ten scenariusz się jednak nie ziścił, gdyż Irańczycy pozwolili Serbom wygrać jedynie seta i również są pewni gry w finałowej szóstce turnieju. Niespodziankę Polakom zgotowała tymczasem pewna powrotu do domu reprezentacja Argentyny, która po zaciętym meczu z USA zwyciężyła 3:2 i w ten sposób sprawiła, iż mistrzostwa opuszczają także Amerykanie. Sytuacja punktowa w grupie E wygląda więc tak, iż jeszcze przed ostatnim meczem pewni awansu są Francuzi, Polacy i Irańczycy. O godz. 20:15 siatkarskie reprezentacje Polski i Francji zmierzą się już tylko o to, kto zajmie pierwsze miejsce w grupie. Co w kolejnej fazie mundialu będzie miało głównie znaczenie psychologiczne i prestiżowe.,Jakub Noch