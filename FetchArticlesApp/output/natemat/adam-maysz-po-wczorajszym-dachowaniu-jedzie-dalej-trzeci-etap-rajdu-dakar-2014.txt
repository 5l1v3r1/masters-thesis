Ponad 3 000 m. n.p.m., kamienista droga i przeszło 300 km odcinka specjalnego. Tak wyglądał trzeci etap rajdu Dakar 2014, który odbył się u podnóża Andów. Po raz pierwszy w tegorocznej edycji kierowcom przyszło zmierzyć się na dużej wysokości. Najwyższy punkt na trasie dla aut z San Rafael do San Juan był położony powyżej 3 000 m n.p.m. ! Nie przeszkodziło to jednak Polakom w uzyskaniu bardzo dobrych wyników. Adam Małysz pokonał górzyste tereny i awansował o jedną pozycję w klasyfikacji generalnej rajdu. - Dzisiaj nie mieliśmy szczególnych problemów. Co prawda w połowie trasy tył auta zaczął być nieco nadsterowny i zarzucało trochę samochodem. Niezależnie od tego było dobrze. Odcinek był strasznie skalisty i bogaty w kamienie, przez co zmienialiśmy raz koło. Chwała mechanikom, że po wczorajszym dachowaniu dali radę doprowadzić samochód do odpowiedniego stanu i mogliśmy jechać dalej bez większych komplikacji. – powiedział nam Adam zaraz po przekroczeniu mety. Początkowo meta trzeciego odcinka została przesunięta do 222 km ze względu na złe warunki, jednak po ich poprawie ostatecznie auta pojechały cały odcinek. Adam Małysz z Rafałem Martonem ukończyli etap z czasem 3h19:30, czyli mieli tylko 20 minut straty do będącego dziś w świetnej formie i deklasującego rywali Naniego Romy, co przełożyło się na 20. miejsce w klasyfikacji generalnej. Roma po dzisiejszym odcinku awansował na pierwsze miejsce. Adam i Rafał tracą do niego 1h34:59. - Ogólnie wrażenia mamy dobre. Wprawdzie jesteśmy około 20-stego miejsca, ale dziś różnice czasu były dość niewielkie i pojechaliśmy tylko 20 minut wolniej, niż najszybszy kierowca. Cały czas jesteśmy dobrej myśli, walczymy i już nie możemy doczekać się jutrzejszego maratońskiego odcinka, który będzie miał ponad 600 km.- skomentował Małysz. Jutro kolejnych 868 km do przemierzenia. Czwarty etap jest prawdziwym maratonem i obejmuje 657 km odcinka specjalnego z San Juan do Chilecito przez bajeczne kaniony i rzeki. Nie będzie to jednak odpowiedni czas na podziwianie widoków. :) Gra o podium w Rajdzie Dakar 2014 toczy się dalej!,Marcin Długosz