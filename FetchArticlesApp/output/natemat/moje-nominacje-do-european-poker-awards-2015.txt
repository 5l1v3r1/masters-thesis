Jako członek Panelu Nominacyjnego European Poker Awards, chciałbym przedstawić Wam swoje nominacje do tych nagród za 2014 rok. Nad częścią propozycji musiałem pomyśleć dłuższą chwilę i przypomnieć je sobie, ale były też nominacje, które same przychodziły do głowy. W kategorii 1) Breakout Player Of the Year nominowani są: Dominik Pańka- za zwycięstwo w Main Evencie PCA 2014. Nasz pokerzysta otrzymał za to ponad 1,4 miliona dolarów. Dzięki jego gigantycznemu sukcesowi, mainstreamowe media na kilka tygodni bardzo mocno zainteresowały się pokerem. Pojawiło się kilkaset materiałów w mediach (wiem, bo w miarę dokładnie policzyłem), a Dominik gościł m.in. w TVN24 u Grzegorza Miecugowa. Wywiady z nim pojawił się także m.in. w ,,Przeglądzie Sportowym”. Jednym zwycięstwem Dominik zrobił więcej dla promocji pokera niż całe środowisko przez ostatnie lata. I z tego należy się cieszyć. Dominika miałem nominować tylko do Kategorii 2, ale tweet Pawła Majewskiego z którym prowadzę podcast ,,Heads-Up” jednak zmienił moje zdanie :) Początkowo założyłem sobie, że jednego gracza nie nominuję do 2 kategorii, ale w ostatniej chwili to się jednak zmieniło. W końcu nie codziennie Polak wygrywa PCA :) Martin Jacobson- za zwycięstwo w Main Evencie WSOP 2014. Szwed przez wiele lat był w czołówce pokera, ale brakowało mu tego najważniejszego- zwycięstwa. Na przełomie 2010 i 2011 roku dwa razy zajmował 2. miejsca w Main Eventach EPT (w Vilamourze oraz Deauville), więc miał prawo czuć niedosyt. Ale chyba warto było czekać, skoro został pokerowym mistrzem świata i zgarnął 10 milionów dolarów. W kategorii 2) Najlepszy Gracz Turniejowy/ Najlepszy Występ Turniejowy nominowani są: Z pozoru dwa łatwe wybory, ale w praktyce wyglądało to inaczej. Po pierwsze, nominuję oczywiście Dominika Pańkę (powody już znacie). Przy drugiej nominacji wahałem się pomiędzy Vicky Coren i jej 2. zwycięstwem na EPT, a zwycięstwem Martina Jacobsona w Main Evencie WSOP. Stwierdziłem jednak, że wybiorę Vicky Coren. Już tłumaczę- w pokerze wciąż jest mało kobiet (za mało) i zdobycie EPA może je zachęcić do zainteresowania się tą grą. Poza tym, to czego dokonała Brytyjka w San Remo przeszło do historii. Jest pierwszym graczem w historii, który wygrał dwa Main Eventy EPT (a do wtedy rozegrano ich 99). Jej miny, po tym, gdy na stół spadła ostatnia karta w ostatnim rozdaniu nie zapomnę nigdy. Wiem, że Martin zdobył mistrzostwo świata (i to we wspaniałym stylu), ale subiektywnie patrząc, dla mnie większe znaczenie emocjonalne ma triumf Vicky. W kategorii 3) Turniej Roku z wpisowym do $2,000 nominowałem: Estrellas Barcelona 2014- to dla mnie murowany kandydat do zdobycia tytułu. Wpisowe do Main Eventu wynosiło €1,100 i został on rozegrany w ramach festiwalu European Poker Tour. Festiwal w Barcelonie był setnym w historii EPT, więc organizatorzy spodziewali się pobicia kilku rekordów. I to im się udało- w ME Estrellas zagrało rekordowe 2,560 pokerzystów, co czyni go jednym z największych turniejów rozgrywanych poza USA. W ME pojawiło się też wielu Polaków, a 6 z nich znalazło się na miejscach płatnych. Z drugim turniejem miałem spory problem- wahałem się pomiędzy Pokerowymi Mistrzostwami Norwegii w Dublinie a Battle Of Malta. Po dłuższym namyśle zdecydowałem się na Norwegian Championship of Poker. Dlaczego? W Norwegii, podobnie jak w Polsce sytuacja pokera jest bardzo niekorzystna. Norwegowie mogą grać bez przeszkód w pokera online, ale poker live jest tam nielegalny. I dlatego, od kilku lat krajowe mistrzostwa rozgrywane są właśnie w Dublinie. Co roku przyjeżdżają na niego setki pokerzystów. W turniejach ,,mistrzowskich” mogą grać tylko Norwegowie. Pomimo to, Main Event za €800 przyciągnął w 2014 roku aż 1,263 pokerzystów. Niesamowite, że nasi koledzy z północy pomimo trudności, w tak dużej liczbie stawiają się w Dublinie. Wielki plus. Więcej o tej imprezie tutaj. W kategorii 4) Turniej Roku z wpisowym powyżej $2,000 nominowałem: Main Event EPT Barcelona 2014- podobnie, jak w przypadku Estrellas Barcelona, tak i z pierwszą nominacją nie miałem tu problemu. Jeśli mierzyć turniej pokerowy ilością graczy oraz satysfakcją i radością jakie wynoszą z turnieju i pobytu w mieście, to w 2014 roku, w Europie nie było lepszego turnieju. EPT w stolicy Katalonii był również rekordowy- wpisowe w wysokości €5,300 opłaciło aż 1,496 pokerzystów! A co najlepsze, w TOP-15 znalazło się 3 Polaków- Dominik Pańka, Paweł Brzeski i Piotr Sowiński. Druga nominacja wędruje do Master Classics Of Poker- dla mnie ten turniej to swego rodzaju fenomen. Jest rozgrywany nieprzerwanie od 1993 roku. Niby trochę na uboczu, ale bardzo prestiżowy. W 2014 roku w Main Evencie zagrało 298 pokerzystów. Najlepszy okazał się Ruben Visser, który w heads-up'ie pokonał zwycięzcę z 2011 roku Davida Boyaciyana. Na 3. miejscu uplasował się Andrew Chen, na 7. miejscu Ole Schemion, a na 12. Noah Boeken. Turniej oglądałem z przyjemnością i czekam na tegoroczną edycję. W kategorii 5) Najważniejsza Osoba Branży Pokerowej nominowani są: Rob Yong- właściciel cenionego klubu pokerowego Dusk Till Dawn w Nottingham pokazuje, że można z sukcesami prowadzić taki obiekt. To właśnie tam odbywają się jedne z najciekawszych turniejów w Wielkiej Brytanii. W 2014 roku gościli m.in. festiwale World Poker Tour oraz UKIPT. Hermance Blum- w 2014 roku została generalnym menadżerem WPT Europe. Już pełniąc nową funkcję pracowała przy WPT500 w Nottingham (wpisowe w wysokości 500 funtów, gwarantowany 1 milion funtów). Wcześniej pracowała jako dyrektor ds. promocji i marketingu w całej serii World Poker Tour, z którą związana jest z nią od 2011 roku. Do branży pokerowej trafiła w 2008 roku, gdy pracowała jako specjalista ds. public relations dla PokerStars, w jednej z firm informatycznych. W 2010 roku dołączyła do PartyPoker jako konsultant ds. marketingu i komunikacji. W kategorii 6) Człowiek Mediów Pokerowych nominowani są: Remko Rinkema- dla mnie to jeden z najlepszych dziennikarzy pokerowych w Europie. Z pewnością może stanowić dla wielu wzór do naśladowania. W 2014 roku zrobił wiele ciekawych wywiadów, a najciekawszy był moim zdaniem 4-częściowy artykuł z Danielem Negreanu. Remko współpracuje z kilkoma portalami pokerowymi (w tym z PokerNews) prowadząc m.in. relacje tekstowe z największych turniejów, a także krótkie rozmowy wideo z graczami. Jest również bardzo aktywny w mediach społecznościowych. Druga nominacja rozstrzygnęła się pomiędzy Karą Scott, Joe Stapletonem, Lee Davym i Giovannim Angionim. Joe Stapletona podziwiam za luz i poczucie humoru, Lee Davy to tytan pracy i codziennie dostarcza ciekawych komentarzy, a Giovanniego cenię za wartościowe wywiady oraz newsy i artykuły dotyczące spraw legislacji pokerowej w Europie. Ale mój wybór padł na Karę Scott. Po pierwsze, bardzo podobał mi się sposób, w jaki poprowadziła relację z sali, gdzie rozgrywano finał Main Eventu WSOP. A po drugie, jest bardzo aktywna w mediach społecznościowych. Jest jedną z osób, które najmocniej angażują się w walkę o brak dyskryminacji kobiet przy pokerowym stole, zabiera również głos ws. ważnych społecznych tematów. Dodam, że ta kategoria chyba najbardziej przypadła mi do gustu. Organizatorzy nie zapomnieli o osobach, które sprawiają, że wydarzenia w pokerze trafiają do dziesiątek tysięcy osób w Europie. W kategorii 7) Charytatywna Inicjatywa Roku nominowałem: Raising for Effective Giving (REG)- to organizacja charytatywna, która powstała w 2014 roku. Jej twórcami są m.in. Liv Boeree, Philipp Gruissem oraz Igor Kurganov. Idea jest prosta. Chętni pokerzyści deklarują przekazywanie 2% swoich kwartalnych wygranych na REG, a organizacja rozdysponowuje je wśród najbardziej efektywnych programów charytatywnych prowadzonych przez inne organizacje. W 2014 roku udało się zebrać aż 500 tysięcy dolarów. W Kategorii 8) Poker Media Content Of the Year nominowani są: Remko Rinkema- za fantastyczny 4-częściowy tekst o Danielu Negreanu. Przygotowanie go wymagało z pewnością tytanicznej pracy i tą nominacją składam ukłony w stronę Remko za to, że się na to zdecydował. Eve Goodman z magazynu ,,Bluff Europe”- za bardzo ciekawy artykuł o Vicky Coren. Wybór tylko dwóch materiałów nie był łatwy, bo w 2014 roku pojawiło się wiele ciekawych tekstów (na nich się skupiłem przy wyborze). W kategorii 9) Innowacja Pokerowa Roku nominowałem: #EPTLive- czyli relacje z turniejów European Poker Tour. Organizatorzy dzięki wykorzystaniu mediów społecznościowych, a przede wszystkim Twittera (którego uwielbiam) pozwolili na bardzo duży poziom interakcji pomiędzy komentatorami, a widzami. Dając im możliwość zadawania pytań i komentowania turnieju, przywiązują do siebie kibiców, którzy doceniają taki ukłon w swoją stronę. Cegiełkę do sukcesu #EPTLive w 2014 roku dorzucili także Paweł Majewski i Marek Kaleta, którzy komentowali EPT w ciekawy sposób, aby zainteresować pokerem przede wszystkim początkujące osoby. Unibet Open- podobnie jak w przypadku EPT, tak i Unibet Open chciałbym pochwalić za wykorzystanie w dobry sposób tego, co oferuje internet. Osoby odpowiadające za promocję tej serii pokerowej stają na głowie, aby relacje (także te w mediach społecznościowych) były interesujące. Strona internetowa UnibetOpen.com to dla mnie ideał, jeśli chodzi o kwestie informowania o turniejach. Nawet EPT mogłoby się od nich uczyć. Wszystko podane w przejrzysty sposób (przede wszystkim stacki zawodników oraz zdjęcia). Dziennikarze, którzy robią streszczenia danego dnia w turnieju nie muszą szukać szczegółów w całym internecie, wszystko mają podane w jednym miejscu. ---------- Nominacje można nadsyłać do 20. lutego. Cztery nazwiska, które uzyskają najwięcej głosów od członków panelu utworzą krótką listę nominowanych. Lista zostanie ogłoszona w marcu. Spośród tych 4 kandydatów w każdej kategorii, 9-osobowe jury wybierze zwycięzców. Wyniki zostaną ogłoszone podczas uroczystej gali 25. marca w hotelu Portomaso Marina Hilton na Malcie. W tym samym czasie, na Malcie zostanie rozegrany największy w historii festiwal European Poker Tour (składający się z 67 turniejów), w którym zagra wielu Polaków. Zapraszam na mój nowy profil na Facebooku, gdzie będę dzielić się z Wami ciekawostkami nt. pokera. Znajdziesz mnie na Twitterze. A tak wyglądała gala EPA w 2014 roku. -------------------------------------------------- Zapraszam Was również do poparcia Stowarzyszenia Wolny Poker, w którym walczymy o zmianę ustawy hazardowej. Wejdźcie na WolnyPoker.org i wyraźcie swoje poparcie.,Jakub Suszka