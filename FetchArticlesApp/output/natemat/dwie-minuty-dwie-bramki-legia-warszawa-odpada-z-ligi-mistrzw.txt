Dwie minuty wystarczyły piłkarzom z Bukaresztu, by pogrążyć marzenia Polaków o fazie grupowej w Lidze Mistrzów. Fatalne błędy w obronie zamieniły się w błyskawiczną stratę dwóch bramek. Mimo że ostatecznie mecz zakończył się remisem 2:2, Legia Warszawa odpadła z Ligi Mistrzów. A miało być tak pięknie. Awans do fazy grupowej Ligi Mistrzów zapewniłby nam bezbramkowy remis. Przed meczem oczekiwania były jednak większe. Te szybko rozwiali piłkarze Steauy Bukareszt, którzy w ciągu dwóch minut strzelili dwie bramki. Wszystko przez niepewne wejście Legionistów w mecz oraz błędy Rzeźniczaka i Bereszyńskiego w defensywie. Po siedmiu minutach od pierwszego gwizdka było już 1:0. Dwie minuty później piłkarze z Rumunii dołożyli kolejnego gola. W 9 minucie Legia przegrywała 2:0. Na szczęście na odpowiedź Legionistów nie trzeba było długo czekać. W 20 minucie Michał Kucharczyk trafił do siatki Steauy, ale niestety był na spalonym. Bramki nie uznano. Lepiej było w 27 minucie, kiedy po dośrodkowaniu Wawrzyniaka gola z główki strzelił Radovic. Pierwszą połowę zakończyliśmy z wynikiem 1:2. Początek drugiej części spotkania był już dużo lepszy. Niestety nie zaowocowało to bramką. Legia nie mogła trafić do siatki przeciwnika, a piłkarze z Bukaresztu co kilkanaście minut wyprowadzali groźny kontratak. W 89 minucie po kolejnym błędzie w obronie było już prawie 1:3. Na szczęście w akcji sam na sam piłkarz Steauy nie trafił do siatki. Na moment nadzieje polskim kibicom przywrócił Jakub Rzeźniczak. W 94 minucie wyrównał na 2:2. Niestety, taki wynik nie dawał warszawiakom awansu, a na strzelenie zwycięskiej brami zabrakło już czasu. Legia Warszawa po dwóch remisach (1:1 na wyjeździe i 2:2 w Warszawie) odpada z Ligi Mistrzów.,Michał Mańkowski