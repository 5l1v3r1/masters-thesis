Wojewódzki Sąd Administracyjny we Wrocławiu orzekł, że sprzedaż alkoholu przez internet jest sprzeczna z Ustawą o wychowaniu w trzeźwości. Czy kupujecie wino przez internet? Jeśli tak, bierzecie udział w przestępczym procederze. Rozmaite państwowe urzędy od dłuższego czasu przekonywały, że sprzedaż alkoholu przez sklepy internetowe jest niezgodna z przepisami Ustawy o wychowaniu w trzeźwości. Były to jednak tylko interpretacje przepisów przez organy wykonawcze. Teraz wypowiedziała się władza sądownicza. Wojewódzki Sąd Administracyjny we Wrocławiu orzekając w sprawie cofnięcia przez samorząd koncesji jednemu z hipermarketów prowadzącemu sprzedaż w internecie stwierdził, m.in.: M.in. te trzy punkty uzasadniają oddalenie przez Sąd skargi na cofnięcie koncesji. Podsumowując potocznym językiem: obowiązująca obecnie Ustawa o wychowaniu w trzeźwości z 1982 r. nie pozwala na działalność sklepów internetowych z alkoholem. Kłopot mają teraz setki sklepów, które nadal w najlepsze prowadzą tego typu działalność. Co prawda markety, które na różnych etapach taką sprzedaż wprowadzały, m.in. Tesco, Piotr i Paweł oraz Alma, już się z tego wycofały, lecz każdy winoman wie, że większych przodujących w Polsce dystrybutorów wina na czele z największym – Ambra S.A. (poprzez sklep Winezja), nadal prowadzą sprzedaż w internecie. A biorąc pod uwagę skalę tej działalności i inwestycje w nie, raczej się z niej tak łatwo nie wycofają. Lecz poważne wątpliwości budzi merytoryczna treść uzasadnienia WSA we Wrocławiu. Kością niezgody jest nieszczęsny „katalog zezwoleń na prowadzenie sprzedaży”, który w 1982 r. nie przewidział istnienia internetu. Lecz z punktu widzenia prawnego internet nie jest i nie może być „miejscem prowadzenia sprzedaży”. Internet podobnie jak telefon, faks, list i znaki dymne jest kanałem komunikacji i przyjmowania zamówień. Miejscem sprzedaży pozostaje sklep fizyczny, na który wydano zezwolenie. W tym sklepie dokonuje się sprzedaż poprzez wystawienie paragonu fiskalnego lub faktury. Wysyłka wina kurierem jest jedynie dostawą towaru, a nie jego sprzedażą. Oponenci–prohibicjoniści wysuną z pewnością kontrargumenty na to stwierdzenie. Dlatego proponuję Wam wyobrazić sobie następujące sytuacje z życia wzięte: 1. Jan Kowalski udał się do sklepu Winoteka Polska, zdjął z półki butelkę Bordeaux, zapłacił w kasie gotówką, wsiadł do samochodu, pojechał do domu. Tam wręczył ją 17-letniemu synowi, który wypił ją duszkiem i upił się na umór. 2. Jan Kowalski udał się do sklepu Winoteka Polska, wziął z podłogi karton Bordeaux, zapłacił w kasie gotówką. Właściciel sklepu odprowadził Kowalskiego do samochodu stojącego po drugiego stronie ulicy pod innym numerem domu i włożył mu karton do bagażnika. Kowalski odjechał do domu gdzie wypił wino wraz z pełnoletnimi przyjaciółmi. 3. Jan Kowalski jest stałym klientem sklepu Winoteka Polska. Zadzwonił do sklepu z prośbą o przygotowanie kartonu Bordeaux wraz z kartą urodzinową dla przyjaciela. Podyktował pracownikowi sklepu numer karty kredytowej, którą ten obciążył kwotą zakupu. Kowalski po pracy, spiesząc się na urodziny do przyjaciela, podjechał do Winoteki Polskiej i odebrał wino, po czym wręczył je w prezencie swojemu pełnoletniemu przyjacielowi. 4. Jan Kowalski organizuje duże przyjęcie dla przyjaciół. Dzień wcześniej wpada do Winoteki Polskiej, aby zakupić wino, ale Bordeaux ma przyjechać z dostawą z Francji dopiero następnego dnia. Kowalski płaci za wino kartą kredytową. Następnego dnia wysyła 17-letniego syna, by odebrał wino z Winoteki Polskiej. Na wszelki wypadek przygotował mu rano pisemne upoważnienie do odbioru wina. Po powrocie do domu Kowalski wypija wino wraz z pełnoletnimi przyjaciółmi; syn Kowalskiego pije piwo bezalkoholowe. 5. Prezes Wojewódzkiego Sądu Administracyjnego we Wrocławiu Jan Kowalski ogłasza przetarg na dostawę do WSA 120 butelek Bordeaux, które będą serwowane przez Sąd w czasie oficjalnych przyjęć i uroczystości. Do przetargu staje i go wygrywa Winoteka Polska. Wino wysyła kurierem na adres Sądu wraz z fakturą VAT, która zostaje opłacona przelewem w terminie 30 dni. W zgodzie z Ustawą o wychowaniu w trzeźwości pozostała tylko sytuacja nr 1. Aczkolwiek w jej przypadku nie udało się niestety dochować wierności „preambule i celom jakimi kierował się ustawodawca” – ale takie jest już ciężkie życie regulatora. Natomiast we wszystkich pozostałych sytuacjach sklep Winoteka Polska złamała przepisy Ustawy i (jeżeli działa we Wrocławiu, mieście gorliwych stróżów prawa) straci koncesję, a Sąd oddali jego skargi. I mniejsza o to, że właśnie w tych sytuacjach nie doszło do żadnego faktycznego „ułatwienia nabycia alkoholu”. Trudno bowiem mówić o ułatwieniach, skoro alkohol jest w Polsce powszechnie dostępny przez 24 godziny na dobę na wszystkich stacjach benzynowych, Żabkach i innych Alkoholach 24h. Przy obecnej świadomości naszych prawodawców próżno oczekiwać, że kompletnie nieprzystająca do dzisiejszej rzeczywistości Ustawa o wychowaniu w trzeźwości zostanie przez polskie władze urealniona i dostosowana do prawdziwego życia, w którym Jan Kowalski chce mieć możliwość, podobnie jak Helmut Schmidt i John Smith, legalnego kupowania Bordeaux w sklepach posiadających odpowiednie zezwolenie. Jeśli zatem Ustawy nie potrafią urealnić polskie władze, zróbmy to my. Czas na lobbing ze strony większości – dorosłych, odpowiedzialnych, umiarkowanych konsumentów. Pełen tekst wyroku Wojewódzkiego Sądu Administracyjnego i obszerniejszy komentarz na stronie Winicjatywa.pl.,Wojciech Bońkowski