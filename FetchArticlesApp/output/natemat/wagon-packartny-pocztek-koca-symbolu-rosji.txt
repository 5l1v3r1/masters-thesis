Rosyjskie koleje RŻD ogłosiły na listopadowej konferencji prasowej powolne wycofywanie wagonów płackartnych. To słynne bezprzedziałowe kuszetki, podstawa rosyjskiej komunikacji i przedmiot uwielbienia turystów wybierających się w podróż koleją transsyberyjską. Ich zamiana na nowoczesne wagony piętrowe oznacza dużą zmianę i koniec pewnej epoki. Jak były Związek Radziecki długi i szeroki, od Brześcia po Władywostok i od Murmańska po Soczi, fundament komunikacji do dziś stanowią wagony sypialne. Długie trasy i niezbyt wysoka prędkość przemieniają zwykłą podróż w prawdziwą odyseję, nierzadko kilkudniową, a pociąg – w ziemski transatlantyk. Kilkadziesiąt lat temu zadbano więc o komfort – każdy pasażer ma przypisane łóżko, dostępny jest także samowar z gorącą wodą. Ale wagon płackartny to nie tylko środek komunikacji. W większej mierze jest to symbol, znak czasów. Całe pokolenia przemierzały olbrzymi kraj na płackartnych leżankach, a każdy turysta, któremu dane było poznać życie rosyjskiego pociągu, z rozrzewnieniem wspomina integrację przy wódce i kartach. Nie jest to bynajmniej legenda i pusty symbol. Rosyjski dziennikarz Kirił Kudrjawcew ze wzruszeniem i egzaltacją wspomina płackarty w serwisie Rosyjski Reporter: „” Płackarty wygodniejsze? To przedwczesne pożegnanie; wagony płackartne ciągle jeżdżą po rosyjskich torach, ale wszystko wskazuje na to, że nadchodzi właśnie ich zmierzch. RŻD od sierpnia wprowadza do swoich pociągów produkowane w twierskiej fabryce nowoczesne wagony piętrowe, jednak dopiero teraz ogłoszono plany całkowitej zamiany taboru. - Taki anachronizm jak wagony płackartne, które zachowały się tylko w Rosji, powinien ustąpić miejsca wygodniejszym formom przewozu ludzi. Zamienimy je wagonami piętrowymi – ogłosił na listopadowej konferencji prasowej szef RŻD Władimir Jakunin. Co nie dziwi w kontekście zbliżającej się olimpiady, nowe wagony zostały w pierwszej kolejności skierowane na trasę Moskwa-Soczi. Pasażerowie podają jednak w wątpliwość ich wygodę. Zauważają, że strome schody nie są wygodne ani dla starszych ludzi, ani dla pasażerów z wielkimi bagażami. Na forach internetowych coraz częściej rozbrzmiewa pytanie gdzie chować bagaż – w starych pociągach torby kładło się pod łóżko lub na bagażową półkę pod sufitem. Dziś może być z tym problem, bo górne półki zlikwidowano. Drożej na rosyjskich torach - Otwarty wagon to więcej ludzi, jest weselej i bezpieczniej – zauważa Konstantin Diaczkow z Permu. – Do mojego miasta z Moskwy jedziesz 22 godziny. Lepiej wybrać płackartę z otwartymi przedziałami, niż jechać w zamknięciu nie wiadomo z kim. A we współcześnie zmodernizowanych płackartach jest wszystko: klimatyzacja, nowoczesne toalety, lodówka, kuchenka mikrofalowa. W pociągach syberyjskich jest nawet płatna kabina prysznicowa, jedna na cały pociąg. Oczywiście, nie wszyscy Rosjanie poddają się emocjom. Są i tacy, którzy z radością witają piętrowe wagony. Daria Walerianowa z Salechardu dumna jest z faktu, że Rosja ulega modernizacji. - Uważam, że nasz kraj powinien iść tylko do przodu – mówi dziewczyna. – Wiele jeździłam płackartami po całej Rosji, i, uwierz, nie wszystkim się te wagony podobają. Jeśli nowe pociągi będą wygodniejsze, to każdy Rosjanin przywyknie i będzie zadowolony. Najważniejsze, żeby cena biletów była dostępna dla każdego. Z tym mogą być jednak problemy. Jednocześnie z ogłoszeniem modernizacji, RŻD poinformowały o wzroście cen biletów w 2014 roku. Przeciętny bilet będzie droższy o 4,2%, co nie jest na pierwszy rzut oka dużą sumą, jednak rosyjskie koleje przestają być konkurencyjne z samolotami, zwłaszcza na dłuższych trasach. Kilkugodzinna podróż Aerofłotem często bywa tańsza, niż wielodniowa jazda w pociągu. - Obecnie podróż z Moskwy do Permu w wagonie płackartnym kosztuje 2700 rubli (270 złotych). W przedziałowym kupiejnym – 3500. Nowy wagon ma być podobno droższy od kupiejnego, a wtedy różnica z samolotem (6500 rubli) będzie minimalna. Kto pozwoli sobie na jazdę takim pociągiem? – pyta retorycznie Konstantin Diaczkow. - Jeśli ceny faktycznie wzrosną, wkrótce jedynym żyjącym połączeniem w Rosji będzie linia z Petersburga do Moskwy, ewentualnie jeszcze Soczi – jeszcze ostrzej komentuje Nikołaj Goryncew, były konduktor w kolejach RŻD. Często bywa w Rosji, że nowości niosą za sobą wiele kontrowersji i niesprawdzonych plotek. Jak będzie naprawdę z cenami przejazdu, okaże się wkrótce. Pewnym jest, że wrażliwa rosyjska dusza uroni niejedną łzę nad odchodzącym symbolem epoki.,Filip Faliński