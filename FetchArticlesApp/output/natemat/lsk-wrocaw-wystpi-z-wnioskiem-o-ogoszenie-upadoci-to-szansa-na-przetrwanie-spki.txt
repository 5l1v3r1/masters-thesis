Zarząd spółki Śląsk Wrocław ma już dosyć działań jej udziałowców, które "nie mają na celu poprawy sytuacji finansowej [klubu], a jedynie zabezpieczenie swoich własnych interesów majątkiem spółki". Dlatego zarząd wydał dzisiaj oświadczenie, w którym zapowiedział, że złoży wniosek o ogłoszenie upadłości układowej. – Celem tej procedury jest zawarcie porozumienia, które zapewni wszystkim wierzycielom zaspokojenie ich roszczeń. Przede wszystkim zaś upadłość układowa jest szansą na przetrwanie spółki i redukcję jej zobowiązań finansowych – podkreślono w komunikacie spółki. W 2012 roku piłkarze Śląska Wrocław zdobyli mistrzostwo Polski. Sukces sportowy nie przełożył się jednak na dobre wyniki finansowe. Klub wciąż ma problemy z zadłużeniem, a jego udziałowcy – Zygmunt Solorz-Żak oraz miasto Wrocław – nie okazują mu wystarczającego wsparcia finansowego. Zarząd twierdzi wręcz, że akcjonariusze nie tylko nie wspierają finansowo spółki, choć się do tego zobowiązali, ale i wysuwają pod jej adresem niemożliwe do spełnienia roszczenia. W związku z coraz poważniejszymi kłopotami finansowymi spółki Śląsk Wrocław, jej zarząd postanowił rozpocząć procedurę upadłościową w wariancie układowym. W oświadczeniu podkreślono, że taki krok nie jest równoznaczny z likwidacją spółki, a złożony do sądu wniosek w każdej chwili będzie można wycofać.,Tomasz Baliszewski