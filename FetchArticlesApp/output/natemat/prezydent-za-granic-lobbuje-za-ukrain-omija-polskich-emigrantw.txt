Przez 5 lat prezydentury Bronisław Komorowski odwiedzał głównie kraje europejskie i wspierał aspiracje Ukrainy. MamPrawoWiedziec.pl analizuje 106 podróży zagranicznych prezydenta. Dołącz do nas na Facebooku! Od zaprzysiężenia w sierpniu 2010 r. do końca marca 2015 r. prezydent Bronisław Komorowski odbył 106 podróży zagranicznych do 40 krajów. Najbardziej intensywne było pierwsze półtora roku kadencji – do końca 2011 r. prezydent wyjechał z kraju na 38 spotkań i łącznie przebywał poza Polską dwa miesiące. W 2012 r. odbył podróż za granicę 17 razy. W kraju spędził cały czerwiec – kiedy przyjmował gości w związku z odbywającymi się w Polsce Mistrzostwami Europy w piłce nożnej – Euro 2012. W kolejnym roku odbył 22 wizyty, w 2014 – 23, do końca marca 2015 r. – 6. Dla porównania Donald Tusk przez blisko 3 lata pełnienia funkcji premiera (drugi rząd Tuska w latach 2011–2014) odbył 84 wizyty zagraniczne. W tym samym czasie prezydent wyjechał 53 razy. Komorowski najwięcej podróżował po Europie – 84 razy. Poza kontynentem odwiedził m.in. Stany Zjednoczone, Chiny, Japonię, Koreę Południową i Zjednoczone Emiraty Arabskie. Pierwszy raz do kraju afrykańskiego – Tunezji – pojechał w marcu 2015 r. Nie wybrał się do Australii, Nowej Zelandii ani żadnego państwa w Ameryce Południowej. Ani razu nie pojechał do krajów skandynawskich lub na Białoruś. Najczęściej poruszanym tematem podczas wizyt zagranicznych Komorowskiego była pomoc Ukrainie. Prezydent wyraźnie opowiadał się za jej przystąpieniem do Unii Europejskiej podczas podróży wewnątrz Unii, lecz także w Stanach Zjednoczonych i Turcji. Częsty gość u sąsiadów Najczęściej prezydent odwiedzał kraje za miedzą – u sąsiadów gościł łącznie 38 razy. Do samych Niemiec Komorowski wyjeżdżał 10 razy. We wrześniu 2010 r. podczas pierwszej oficjalnej wizyty dyplomatycznej Komorowski wręczył odznaczenia 10 obywatelom Niemiec, którzy w latach 80. wspierali „Solidarność”. W Niemczech Komorowski spotykał się z dwoma kolejnymi prezydentami, m.in. w 2011 r. z Christianem Wulffem z okazji obchodów 20. rocznicy polsko-niemieckiego traktatu o dobrym sąsiedztwie i przyjaznej współpracy oraz otwarcia wystawy „Obok. Polska i Niemcy. 1000 lat historii w sztuce” w muzeum Martin-Gropius-Bau, a w 2014 r. z Joachimem Gauckiem z okazji otwarcia wystawy „Powstanie Warszawskie 1944” w 70. rocznicę powstania warszawskiego. Z kanclerz Angelą Merkel spotkał się dwukrotnie: na początku kadencji oraz z okazji 75. rocznicy wybuchu drugiej wojny światowej. Pierwszym krajem, do którego nieoficjalnie wyjechał Komorowski w trakcie prezydentury, była Litwa. 19 sierpnia 2010 r. podczas urlopu spotkał się z prezydent Dalią Grybauskaite. Potem na Litwę wyjechał jeszcze 3 razy, już oficjalnie: w lutym 2011, 2012 i 2013 r. na kolejne obchody rocznicy odzyskania niepodległości przez ten kraj. Za każdym razem spotykał się z prezydent Grybauskaite. W pozostałych krajach bałtyckich był sześciokrotnie – 3 razy na Łotwie i 3 w Estonii. Na Ukrainie Komorowski upamiętniał wydarzenia historyczne, uczestniczył m.in. w obchodach 25. rocznicy katastrofy w Czarnobylu, uroczystościach nawiązujących do zbrodni wojennych w Charkowie czy tragedii Wielkiego Głodu. Podczas oficjalnych wizyt spotykał się z władzami kraju i z opozycją. W Rosji Komorowski był raz – w 2011 r. na uroczystościach upamiętniających wydarzenia w Katyniu oraz Smoleńsku. Prezydent często odwiedzał kraje Grupy Wyszehradzkiej. Na Węgrzech, które przez ostatnich 5 lat dwukrotnie przewodziły grupie, gościł 5 razy. Czechy odwiedził 6, a Słowację 7 razy. „Solidarność” w Palermo 4 z 7 wizyt we Włoszech łączyły się z odwiedzinami w Watykanie. Prezydent spotykał się z papieżem Benedyktem XVI w 2011 r. i Franciszkiem w 2014 r. Uczestniczył w uroczystościach beatyfikacyjnych i kanonizacyjnych Jana Pawła II. W 2011 r. brał udział w obchodach 150. rocznicy zjednoczenia Włoch. Za każdym razem spotykał się z prezydentem Giorgio Napolitano. W październiku 2014 r. podczas wizyty w Palermo Komorowski rozmawiał z nim o sytuacji na Ukrainie. Uczestniczył wtedy w uroczystości otwarcia skweru imienia „Solidarności”. Sześć wieków z Turkami W marcu 2014 r. podczas obchodów 600-lecia stosunków polsko-tureckich Komorowski deklarował pełne wsparcie dla integracji Turcji z Unią. Prezydent Polski wraz z prezydentem Abdullahem Gülem poparli suwerenność Ukrainy i nienaruszalność jej granic oraz zachęcali do pokojowego rozwiązania konfliktu na wschodzie kraju. Wizyta w Turcji miała na celu rozwój stosunków kulturalnych, gospodarczych i biznesowych. W polsko-tureckim forum gospodarczym w Stambule wzięło udział blisko 150 firm. Telewizja Polska zainicjowała współpracę z Telewizją Turecką, a Polskie Radio z Radiem Tureckim. Od października 2014 r. telewizyjna „Jedynka” emituje turecki serial „Wspaniałe stulecie” o Sulejmanie Wspaniałym. Prezydent niezainteresowany polskimi emigrantami Przy okazji wizyty w Turcji Komorowski odwiedził polską enklawę pod Stambułem – Adampol. Spotkania z Polonią były stałym punktem w programach prezydenckich podróży. Prezydent odznaczał działaczy polonijnych i brał udział w różnego rodzaju uroczystościach. Jego zainteresowanie Polakami zagranicą nie objęło jednak współczesnych emigrantów, którzy wyjechali z kraju po wstąpieniu Polski do Unii. Wielką Brytanię, jeden z najpopularniejszych obecnie kierunków emigracyjnych, odwiedził tylko raz w 2014 r. z okazji szczytu NATO w Walii. Podczas tego pobytu nie spotkał się z mieszkającymi na Wyspach Polakami ani nie wygłosił skierowanego do nich przemówienia. Wizyty pozaeuropejskie i wspieranie relacji biznesowych Poza Europą Komorowski najczęściej bywał w Stanach Zjednoczonych – sześciokrotnie. W grudniu 2010 r. spotkał się z Barackiem Obamą. Cztery z tych wizyt wynikały z obowiązków reprezentacyjnych Komorowskiego na Sesji Zgromadzenia Ogólnego ONZ, jedna była związana ze szczytem NATO. Celem wizyt w państwach takich jak Zjednoczone Emiraty Arabskie, Katar, Arabia Saudyjska, Mongolia, Korea Południowa, Chiny czy Turcja było nawiązanie i wspieranie relacji biznesowych. Komorowski brał udział w różnego rodzaju forach gospodarczych, promując polskie firmy i zachęcając do inwestowania w kraju. W Arabii Saudyjskiej w grudniu 2013 r. prezydentowi towarzyszyła delegacja rządowa, a w forach gospodarczych wzięli udział przedstawiciele blisko 50 firm, m.in. z sektorów: obronnego, budowlanego, chemicznego, metalurgicznego, transportowego, spożywczego, informatycznego, medycznego, energetyki odnawialnej oraz producentów towarów luksusowych (m.in. jachtów, kosmetyków). Wizyta nastawiona była głównie na pozyskanie nowych rynków zbytu dla polskich firm oraz przyciągnięcie do kraju inwestorów z zagranicy. Przeczytaj także analizę 339 podróży krajowych Magdalena Wnuk, Natalia Giza, Błażej Zawadzki Infografika Agata Nawrot Źródła: Prezydent.pl, Kurierwilenski.lt. Analiza obejmuje okres urzędowania Bronisława Komorowski od zaprzysiężenia do końca marca 2015 r.,MamPrawo Wiedziec.pl