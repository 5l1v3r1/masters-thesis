Tenis to jeden z najbardziej dochodowych sportów. Pule nagród w prestiżowych turniejach sięgają astronomicznych kwot. W samym Wimbledonie to około 112 mln zł. Tegoroczny turniej to również niezły zarobek dla polskich tenisistów. Polscy tenisiści zgarnęli ponad 5,5 mln zł. Najwięcej oczywiście Agnieszka Radwańska i Jerzy Janowicz. Polskie gwiazdy tenisa, które odpadły w półfinale zawodów, zarobiły w ostatnich dniach 400 tys. funtów, czyli prawie 2 mln zł. Trzeci na liście płac jest Łukasz Kubot. Największy sukces w karierze, czyli awans do ćwierćfinału gry pojedynczej, dał mu 205 tys. funtów, a więc około 1 mln zł. Kolejne 10 tysięcy funtów tenisista pochodzący z Bolesławca zarobił dochodząc do 1/8 finału gry podwójnej. Poza zasięgiem wspomnianej trójki są pozostali Polacy, ale zarobione przez nich kwoty i tak pewnie robią wrażenie niejednym z nas. Urszula Radwańska i Michał Przysiężny wzbogacili się o 38 tys. funtów, a Marcin Matkowski o 15 tys. 250 funtów. Najniżej w tabeli uplasowała się Rosolska. Jej zarobek to 4 tys. 525 funtów. Janowicz i Agnieszka Radwańska mieli szanse na znaczne powiększenie zarobionej już puli. W przypadku awansu tenisisty z Łodzi do finału, jego portfel wzbogaciłby się o 800 tys funtów, a wygrana w turnieju dałaby mu 1,6 mln funtów. Niestety 23 – letni Polak przegrał w półfinale Wimbledonu z Andy Murray'em i to Szkot zagra w finale z Novakiem Djokoviciem. Źródło: Puls Biznesu,Dariusz Brzezicki