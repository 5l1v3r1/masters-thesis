Do 12 października poznaniacy mogą decydować, na co zostanie wydanych 15 milionów złotych. Kolejna edycja budżetu obywatelskiego cieszy się sporym zainteresowaniem mediów, jak i samych mieszkańców stolicy Wielkopolski. W tym roku – w przeciwieństwie do poprzednich edycji, o czym więcej TUTAJ – weryfikację projektów pozytywnie przeszła propozycja piłkarskiej Warty Poznań. Moje odczucia związane z Poznańskim Budżetem Obywatelskim są dość złożone – w swoim wpisie sprzed ponad roku wskazywałam zwłaszcza na bezsensowność procesu weryfikacji propozycji, zgłaszanych przez mieszkańców. W tym roku postawiono jednak na merytorykę – wybierać można spośród aż 170 propozycji. Projekty podzielono na „ogólnomiejskie” i „dzielnicowe”. Na wszystkie, łącznie, można oddać sześć głosów. W głosowaniu może wziąć udział każdy mieszkaniec Poznania, który ukończył 16 rok życia oraz studenci uczący się na poznańskich uczelniach. Zachęcam do głosowania na projekt numer 44. Dotyczy on wybudowania ogólnodostępnego, profesjonalnego boiska ze sztuczną nawierzchnią do gry w piłkę nożną dla najmłodszych. Chciałabym, aby nasi zawodnicy ze szkółki piłkarskiej mieli doskonałe warunki do rozwoju swoich umiejętności. Do tego potrzebna jest odpowiednia infrastruktura – całość projektu obejmuje: - wybudowanie pełnowymiarowego boiska ze sztuczną nawierzchnią, aby dzieci niezależnie od warunków pogodowych, mogły uczestniczyć w zajęciach Szkółki Piłkarskiej - budowę budynku klubowego z myślą o tych najmłodszych, jak i starszych dzieciach. W budynku znajdą się między innymi szatnie specjalnie przygotowane na potrzeby zawodników - wykonanie oraz instalacja świateł LUX, aby boisko było dostępne przez cały dzień, a także i zimowymi wieczorami, - instalacja tzw. Balonu nad boiskiem treningowym, aby dzieci mogły korzystać z boiska ze sztuczną nawierzchnią przez cały rok Więcej o naszym pomyśle, można przeczytać TUTAJ. Co ważne, boisko (o ile powstanie), służyć będzie nie tylko dzieciom i młodzieży trenującym w Warcie, ale też innym dzieciom i wszystkim Poznaniakom. Miejsc, w których można aktywnie spędzić czas w Poznaniu, wciąż przecież brakuje… Zachęcam mieszkańców stolicy Wielkopolski do znalezienia projektów, na których skłonni byliby oddać swoje głosy. Ciekawych propozycji jest wiele, a czasu na głosowanie – coraz mniej! Listę punktów, w któych można oddać swoje głosy oraz informacje o możliwości głosowania przez Internet, znaleźc można na https://budzet.um.poznan.pl,Izabella Łukomska-Pyżalska