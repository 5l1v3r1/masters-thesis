Koniec marzeń Polaków o sukcesie w siatkarskich mistrzostwach Europy. Nasi reprezentaci przegrali z kadrą Bułgarii 2:3 (25:22, 25:22, 20:25, 24:26, 16:18) w meczu o ćwierćfinał turnieju. Porażka w meczu z Bułgarią boli szczególnie, bo Polacy mieli wiele okazji, by rozstrzygnąć losy spotkania na swoją korzyść. Wygrywali już w setach 2:0, a kiedy doszło do tie-breaku prowadzili 9:6. Ostatecznie przegrali po horrorze w końcówce i zajmą miejsce w drugiej dziesiątce turniejowej klasyfikacji. "Jestem rozczarowany rezultatem, ale na pewno nie jestem rozczarowany postawą chłopaków, którzy walczyli do końca. W tym spotkaniu różnicę zrobił jeden zawodnik, czyli Cwetan Sokołow, który jest jednym z najlepszych siatkarzy na świecie. Przegraliśmy z Bułgarią, odpadliśmy z turnieju i na pewno nie jest to miła sytuacja" – komentował na gorąco trener naszej kadry Andrea Anastasi. Nieudany udział reprezentacji w ME może oznaczać, że Anastasi straci stanowisko. Polski Związek Piłki Siatkowej w najbliższych dniach będzie pracował nad "programem naprawczym". Przypomnijmy, że w ubiegłym roku polscy siatkarze zawiedli nadzieje podczas Igrzysk Olimpijskich. Spodziewano się walki o medale, a przegrali w ćwierćfinale mecz z Rosją.,Michał Gąsior