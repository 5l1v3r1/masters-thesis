Pewna warszawska parafia doskonale poradziła sobie z wymówką wiernych, którzy co roku tłumaczą się, że znów nie zdążyli wypłacić pieniędzy z bankomatu na czas kolędy. Tak mogłoby się wydawać, ale i wierni, i sama parafia wyjaśniają, że to żart, który ktoś im zrobił. "Pragniemy złożyć Wam wizytę duszpasterską, aby wspólnie prosić Pana Boga o potrzebne łaski oraz błogosławieństwo" – napisała "parafia" w ogłoszeniu zamieszczonym w windzie. "Prosimy o wcześniejsze odliczenie kwoty na ofiarę, tym samym informujemy że od tego roku płatność może być realizowana również kartą" – podkreślono. Otrzymaliśmy wiele wiadomości, w których czytelnicy napisali, że zdjęcie jest nieprawdziwe i godzi w dobre imię Proboszcza oraz parafii. Sprawę zdementowała także sama parafia. – Osobiście przyjmuję księży podczas corocznej kolędy, od ponad 10 lat i nigdy się nie zdarzyło, aby prosili o datki, wręcz nawet mieli opory, aby je przyjmować. W minioną niedzielę parafianie mogli się zapoznać ze skrupulatnym rozliczeniem każdej złotówki wydanej przez parafię – wyjaśniła w mailu do redakcji pani Jolanta. – Mieszkam w tym bloku od 11 lat, zawsze ogłoszenia o kolędzie wyglądały tak samo. Tak było i w tym roku. Dziś ktoś pozrywał normalne ogłoszenia i poprzyklejał te dowcipne – pisze pani Monika, mieszkanka bloku, w którym pojawiło się fałszywe ogłoszenie. Według niej, to rodziny, które przyjmują księży, z własnej inicjatywy dają ofiarę na parafię. Przepraszamy, że nie zdemaskowaliśmy żartu przed publikacją tekstu.,Barbara Kaczmarczyk