Nie ustają spekulacje na temat nazwiska nowego pilota Roberta Kubicy, który będzie towarzyszył Polakowi w debiutanckim sezonie w serii WRC. W przedsezonowej rozgrzewce wspierać Kubicę będzie Maciej Szczepaniak - były pilot Michała Kościuszko. Pojawiają się jednak informacje, że w WRC polskiej gwieździe na prawym fotelu towarzyszyć może kobieta. Już w piątek Robert Kubica wystartuje do Rajdzie Jänner w towarzystwie Macieja Szczepaniaka na fotelu pilota. Pomimo tego, nie ustają spekulacje dotyczące ostatecznej decyzji Kubicy co do wyboru pilota na zbliżający się debiutancki dla niego sezon w serii WRC. Wszystko dlatego, że na liście startowej rozpoczynającego sezon Rajdu Monte Carlo brakuje wciąć nazwiska pilota. Od kiedy doświadczony Szczepaniak dostał zaproszenie od polskiego kierowcy, wielu komentatorów oceniało, że to z pewnością on zastąpi w nowym sezonie Macieja Barana, z którym Robert Kubica zdobywał mistrzostwo świata w serii WRC-2. Ale nie jest to pewne. Na nowo wszystkie emocje rozbudziły spekulacje austriackich mediów, które sugerują, że Robert Kubica do Austrii jedzie nie tylko, by potrenować w Rajdzie Jänner przed zmaganiami na trasach w Monako. To właśnie z tego kraju może bowiem pochodzić osoba, której miałby zaufać w zbliżającym się sezonie. Mowa o... Ilce Minor. W Polsce Austriaczka jest anonimowa, ale dobrze znają ją rosyjscy i norwescy kibice sportów motorowych. W większości z ponad setki występów w WRC była pilotką Henniga Solberga, a później Jewgienija Nowikowa. Choć mówi się, że Kubica w rajdach preferuje komunikowanie się z pilotem w języku polskim, a Minor z pewnością temu wymogowi - przynajmniej szybko - nie sprosta, to dziennikarze z Austrii podkreślają, że Ilka Minor ma w rajdowych mistrzostwach świata o wiele większe doświadczenie niż wszyscy piloci, którzy dotąd towarzyszyli krakowianinowi. I zdaje się, że z chęcią przyjęłaby angaż do wspieranej przez renomowany M-Sport ekipy Roberta Kubicy. - Jest to kierowca, z którym mogłabym chętnie współpracować - powiedziała w Nowy Rok w rozmowie z austriackim serwisem motorline.cc. Jednocześnie podkreśliła, że dotąd Kubica nie złożył jej żadnej oficjalnej propozycji.,Jakub Noch