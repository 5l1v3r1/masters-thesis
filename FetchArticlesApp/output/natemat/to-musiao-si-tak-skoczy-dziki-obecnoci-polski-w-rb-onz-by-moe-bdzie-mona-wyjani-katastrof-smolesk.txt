Dzięki obecności Polski w Radzie Bezpieczeństwa ONZ można będzie wyjaśnić jak najwięcej spraw, być może nawet katastrofę smoleńską – ogłosił szef MSZ Witold Waszczykowski w programie "Minęła 20” w TVP Info. Przy okazji pochwalił się, że Polska "otrzymała gratulacje od szefa MSZ Rosji Siergieja Ławrowa"- i zaproszenie na szybkie konsultacje na poziomie wiceministrów. Dodał, że "przyjmuje te gratulacje jako dobry sygnał", choć stosunki polsko-rosyjskie za rządów PiS są najgorsze od lat i ma na to wpływ także dotychczasowy sposób "wyjaśniania katastrofy smoleńskiej". Niedawno szef MON Antoni Macierewicz oświadczył, że najwyższy czas żeby NATO włączyło się w wyjaśnianie katastrofy smoleńskiej. Przy okazji spotkania ministrów obrony NATO w Brukseli rozmawiał na ten temat z naczelnym dowódcą sił Sojuszu w Europie, amerykańskim generałem Curtisem Scaparrottim i ministrem obrony Wielkiej Brytanii Michaelem Fallonem. NATO jednak nie kwapi się do pomocy.,Jarosław Karpiński