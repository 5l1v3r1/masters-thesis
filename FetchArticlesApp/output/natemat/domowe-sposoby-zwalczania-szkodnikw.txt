O dobrodziejstwie pokrzywy już pisałam, teraz kolej na inne rośliny, które pomogą nam w walce ze szkodnikami. Bardzo cenny jest wyciąg ze skrzypu. Przygotowujemy go z 300 g świeżego lub 100 g suszonego skrzypu na 3 litry wody. Zalany w dużym garnku skrzyp pozostawiamy na 12 do 24 godzin, kilkakrotnie mieszając, po tym czasie zaczyn gotujemy ok. 1 minuty. Po ostudzeniu odcedzamy i rozcieńczamy w proporcji 1:5. Takim wyciągiem wielokrotnie pryskamy zagrożone rośliny, np. róże, winorośl, pomidory, ogórki czy floksy. Wzmacnia on rośliny porażone przez choroby: plamistość, rdzę, kędzierzawość, mączniaki, a także atakowane przez roztocza. Stosujemy latem w dni słoneczne. Również, naziemna część skrzypu, zalewamy wrzącą wodą, przykrywamy i odstawiamy na 2 tygodnie. Otrzymanym wywarem opryskujemy rośliny porażone chorobami grzybowymi. Można go stosować zapobiegawczo. Przeciw infekcjom grzybów i szkodnikom możemy przygotować wzmacniający napar z czosnku. W tym celu 70 g drobno posiekanych ząbków czosnku zalewamy litrem wrzącej wody i pozostawiamy na 5 godzin. Stosujemy nierozcieńczony do pryskania i podlewania roślin. Czosnek jest dobry na wszystko. Należy go sadzić pośród róż, truskawek, drzew owocowych i krzewów. Preparaty z czosnku zwalczają mszyce, pędziorki i wiele innych szkodników. Do zaprawiania nasion i wzmacniania roślin możemy używać naparu z rumianku, stosujemy dwie łyżeczki rumianku na jedną filiżankę wrzątku. Gnojówkę można w zasadzie przyrządzić z każdego ziela, np. z mniszka lekarskiego na zwalczanie szkodników wiśni i jabłoni oraz na powstawanie próchnicy w glebie. Metod na zwalczanie szkodników, chwastów czy chorób w ogrodzie jest mnóstwo i wcale nie muszą zawierać szkodliwej dla naszego otoczenia chemii. Jednym z najprostszych sposobów na piękne i zdrowe rośliny jest użycie wody, w której np. gotowaliśmy jajka, szpinak, ziemniaki czy makaron. Woda, w której gotowaliśmy jajka zawiera dużo wapnia i dobrze działa na pomidory i paprykę. Oczywiście woda ta nie może być solona. Woda, w której gotował się szpinak dostarczy wszystkim roślinom żelazo i potas, a woda po gotowaniu ziemniaków czy makaronu zawiera dużo skrobi a tym samym pomoże glebie w uwolnieniu składników odżywczych. Drożdże, to wspaniały produkt na opryski pomidorów. Wystarczy rozpuścić 50 gram drożdży w 8 litrach wody i tą mikstura opryskiwać pomidory przez cały okres wegetacyjny. Zabezpieczy to rośliny przed chorobami bakteryjnymi i grzybowymi. Nie wszystkie choroby roślin da się zwalczać ekologicznie, czasami musimy sięgnąć po chemię, ale róbmy to tylko w wyjątkowych przypadkach.,Beata Wielgosz