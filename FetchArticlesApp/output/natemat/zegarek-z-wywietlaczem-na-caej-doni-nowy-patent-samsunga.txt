Holograficznopodobne technologie co jakiś czas pojawiają się w formie ciekawostek na branżowych targach, a ich twórcy próbują na różne sposoby odejść od tradycyjnej formy wyświetlania informacji na szklanych ekranach. Realne tempo tym wysiłkom może nadać ostatni pomysł Samsunga, który eksperymentuje ze smartwatchami zdolnymi wyświetlać interfejs na dłoni. Koncern właśnie złożył wniosek o patent. Pod koniec 2014 r. zrobiło się głośno o firmie planującej wyprodukować naszpikowaną elektroniką opaskę, która, dzięki zamontowanemu piktoprojektorowi, miała wyświetlać ekran smartfona (schowanego w kieszeni) na przedramieniu. Twórcy Circet, bo tak ów produkt się nazywa, rozpoczęli zbiórkę w portalu crowdfoundingowym, planując zebrać 1 milion dolarów na opaskę oraz software do jej obsługi. Wkrótce jednak zmienili założenia i od 2015 r. na własną, nomen omen, rękę, zbierają pieniądze. Na próżno jednak szukać daty premiery, a na stronie projektu od miesięcy nie pojawiły się żadne aktualizacje. Samsung wystosował niedawno wniosek o patent na podobne urządzenie, ale zamknięte w formie "klasycznego" smartwatcha. Na uwagę zwraca zwłaszcza opracowana (czy też - będąca w fazie prototypowania) technologia, dzięki której specjalny sensor na bieżąco będzie analizował ułożenie naszej ręki i od tego uzależniał sposób wyświetlania interfejsu. Przykładowo, jeśli otworzymy dłoń, to na palcach pojawić mogą się dodatkowe przyciski. Naturalnie, od opatentowania innowacji do jej masowej produkcji jeszcze długa droga; może okazać się, że patent ma charakter "prewencyjny", po to tylko, by koreańskiego giganta nie ubiegła konkurencja. Z drugiej jednak strony, renomowany instytut badawczy Gartnera przewiduje, że eksplozja rynku wearables (a więc "technologii ubieralnych") nastąpi w ciągu najbliższych 5-10 lat; może więc kolejny raz rzeczywistość dogoni marzenia pisarzy i filmowców science-fiction?,Daniel Kotliński