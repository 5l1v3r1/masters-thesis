Tajemnicze związki między stanem hiszpańskiej/niemieckiej piłki nożnej i hiszpańskiej/niemieckiej gospodarki. Z góry przepraszam nieuleczalnych miłośników Realu i Barcelony. Proszę potraktować z lekkim przymrużeniem oka. Pewne, miażdżące zwycięstwa niemieckich drużyn nad hiszpańskimi (a właściwie nad hiszpańską i katalońską) w Lidze Mistrzów dają sporo do myślenia. Po pierwsze, skłaniają do refleksji nad tym, jak łatwo może przemijać blask wspaniale świecących komet. Hiszpańska piłka przez ostatnie kilka lat zdominowała świat, a drużyna narodowa od roku 2009 niemal nieprzerwanie okupuje pierwsze miejsce w rankingu FIFA (o zdobytych tytułach mistrzów świata i Europy już nie wspominając). Ale wyniki z ostatnich dni mogą oznaczać, że Niemcy w końcu znaleźli skuteczny sposób na radzenie sobie z „la furia Española”. Po drugie, sukcesy Bayernu i Borussi każą patrzeć z szacunkiem na niemiecką solidność i długookresową konsekwencję w działaniu - choćby na krótką metę uznawać ją za nudną i mało porywającą. No wreszcie i po trzecie, potwierdzają one stare powiedzenie Gary’ego Linekera że „futbol to taka gra, w której 22 mężczyzn biega za piłką, a na końcu i tak wygrywają Niemcy". Dokładnie do takich samych refleksji skłania obserwacja tego, co w ciągu minionych lat stało się z gospodarką hiszpańską i niemiecką. Dekadę temu Hiszpania była jedną z najjaśniej świecących gwiazd Unii Europejskiej. PKB systematycznie rósł w tempie 4-5% rocznie, co jak na warunki zachodnioeuropejskie było wynikiem znakomitym, zjawisko bezrobocia niemal znikało, pod względem przeciętnych dochodów kraj dogonił Włochy i Francję, jego banki wchodziły do światowej pierwszej ligi, a finanse publiczne były w znakomitym stanie. W tym samym czasie Niemcy walczyły z niekończącymi się kłopotami. Gospodarce z trudem udawało się uzyskać tempo wzrostu rzędu 1-2% rocznie, zagrożona była konkurencyjność kraju, bezrobocie biło rekordy. Zaczęto już powoli mówić o tym, że Niemcy są kolejnym „chorym człowiekiem Europy”, niezdolnym do reform i rozwoju, zniszczonym przez rozdęte podatki i instytucje państwa socjalnego. O ile mnie pamięć nie myli (a nie myli), do chóru krytyków dołączały się wtedy chętnie i nasze media oraz znaczna część ekspertów ekonomicznych – a Niemcy stawały się w coraz większym stopniu straszakiem i przykładem tego wszystkiego, czego nie powinniśmy naśladować. Ale minęło 10 lat i okazało się, że w gospodarce znów wygrali Niemcy. Hiszpański sukces okazał się nietrwałym boomem, opartym na życiu na kredyt. A z kolei niemiecki upór i konsekwencja w reformowaniu gospodarki – mało spektakularne, ale skuteczne – pozwoliły na pokonanie kłopotów. Niemcy są dziś ponownie niekwestionowaną gospodarczą potęgą numer jeden Europy, innowacyjną, konkurencyjną, z finansami twardymi jak skała i najniższym od dekad bezrobociem. I są wierzycielem Hiszpanii, której dalsze losy zależą od niemieckiego wsparcia finansowego. Gary Linkeker miał więc rację nie tylko w odniesieniu do futbolu. A my mamy lekcję, od kogo należy się uczyć i na kim należy się wzorować, jeśli chcemy by Polska dołączyła kiedyś w trwały sposób do grona bogatych krajów. PS. W rankingu FIFA Polska drużyna narodowa zajmuje obecnie 61 miejsce, o włos za Kamerunem, RPA i Haiti (niektórzy pamiętają pewnie mecz Polska-Haiti na Mistrzostwach Świata w roku 1974), o włos przed takimi tradycyjnymi futbolowymi potęgami jak Republika Środkowoafrykańska i Libia. Na szczęście w rankingach gospodarczych jest lepiej. Opublikowane w Rzeczpospolitej, 26.04.2013,Witold OrłowskiTajemnicze związki między stanem hiszpańskiej/niemieckiej piłki nożnej i hiszpańskiej/niemieckiej gospodarki. Z góry przepraszam nieuleczalnych miłośników Realu i Barcelony. Proszę potraktować z lekkim przymrużeniem oka. Pewne, miażdżące zwycięstwa niemieckich drużyn nad hiszpańskimi (a właściwie nad hiszpańską i katalońską) w Lidze Mistrzów dają sporo do myślenia. Po pierwsze, skłaniają do refleksji nad tym, jak łatwo może przemijać blask wspaniale świecących komet. Hiszpańska piłka przez ostatnie kilka lat zdominowała świat, a drużyna narodowa od roku 2009 niemal nieprzerwanie okupuje pierwsze miejsce w rankingu FIFA (o zdobytych tytułach mistrzów świata i Europy już nie wspominając). Ale wyniki z ostatnich dni mogą oznaczać, że Niemcy w końcu znaleźli skuteczny sposób na radzenie sobie z „la furia Española”. Po drugie, sukcesy Bayernu i Borussi każą patrzeć z szacunkiem na niemiecką solidność i długookresową konsekwencję w działaniu - choćby na krótką metę uznawać ją za nudną i mało porywającą. No wreszcie i po trzecie, potwierdzają one stare powiedzenie Gary’ego Linekera że „futbol to taka gra, w której 22 mężczyzn biega za piłką, a na końcu i tak wygrywają Niemcy". Dokładnie do takich samych refleksji skłania obserwacja tego, co w ciągu minionych lat stało się z gospodarką hiszpańską i niemiecką. Dekadę temu Hiszpania była jedną z najjaśniej świecących gwiazd Unii Europejskiej. PKB systematycznie rósł w tempie 4-5% rocznie, co jak na warunki zachodnioeuropejskie było wynikiem znakomitym, zjawisko bezrobocia niemal znikało, pod względem przeciętnych dochodów kraj dogonił Włochy i Francję, jego banki wchodziły do światowej pierwszej ligi, a finanse publiczne były w znakomitym stanie. W tym samym czasie Niemcy walczyły z niekończącymi się kłopotami. Gospodarce z trudem udawało się uzyskać tempo wzrostu rzędu 1-2% rocznie, zagrożona była konkurencyjność kraju, bezrobocie biło rekordy. Zaczęto już powoli mówić o tym, że Niemcy są kolejnym „chorym człowiekiem Europy”, niezdolnym do reform i rozwoju, zniszczonym przez rozdęte podatki i instytucje państwa socjalnego. O ile mnie pamięć nie myli (a nie myli), do chóru krytyków dołączały się wtedy chętnie i nasze media oraz znaczna część ekspertów ekonomicznych – a Niemcy stawały się w coraz większym stopniu straszakiem i przykładem tego wszystkiego, czego nie powinniśmy naśladować. Ale minęło 10 lat i okazało się, że w gospodarce znów wygrali Niemcy. Hiszpański sukces okazał się nietrwałym boomem, opartym na życiu na kredyt. A z kolei niemiecki upór i konsekwencja w reformowaniu gospodarki – mało spektakularne, ale skuteczne – pozwoliły na pokonanie kłopotów. Niemcy są dziś ponownie niekwestionowaną gospodarczą potęgą numer jeden Europy, innowacyjną, konkurencyjną, z finansami twardymi jak skała i najniższym od dekad bezrobociem. I są wierzycielem Hiszpanii, której dalsze losy zależą od niemieckiego wsparcia finansowego. Gary Linkeker miał więc rację nie tylko w odniesieniu do futbolu. A my mamy lekcję, od kogo należy się uczyć i na kim należy się wzorować, jeśli chcemy by Polska dołączyła kiedyś w trwały sposób do grona bogatych krajów. PS. W rankingu FIFA Polska drużyna narodowa zajmuje obecnie 61 miejsce, o włos za Kamerunem, RPA i Haiti (niektórzy pamiętają pewnie mecz Polska-Haiti na Mistrzostwach Świata w roku 1974), o włos przed takimi tradycyjnymi futbolowymi potęgami jak Republika Środkowoafrykańska i Libia. Na szczęście w rankingach gospodarczych jest lepiej. Opublikowane w Rzeczpospolitej, 26.04.2013,Witold Orłowski