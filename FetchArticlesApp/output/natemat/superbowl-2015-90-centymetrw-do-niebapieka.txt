To był mój ósmy SuperBowl, który miałem okazję obejrzeć. I po raz kolejny nie zawiodłem się. Zdradzę Wam, że spośród tych finałów, aż siedem razy dobrze wytypowałem zwycięzcę. Pomyliłem się tylko w ubiegłym roku. Więc jeśli chcecie typ na kolejny SB, to dajcie znać za ok. rok ;) Ale wracając do wczorajszego finału. Spotkały się w nim dwie najlepsze drużyny obu konferencji. W drodze do finału, Seattle Seahawks (obrońcy tytułu) pokonali w finale swojej konferencji Green Bay Packers, którym kibicuję od kilku lat. Porażka GBP była dla mnie tym bardziej bolesna, że Packers przegrali na własne życzenie, tracąc punkty pod sam koniec meczu (i w dogrywce). New England Patriots, które było wczoraj rywalem Seahawks awansowało do SuperBowl po finale w swojej konferencji, w którym pokonali Indianapolis Colts. We wczorajszym finale, stawiałem na Patriots (co oczywiste, nie mogłem życzyć zwycięstwa ekipie, która wyrzuciła mój zespół). Seahawks mieli okazję obronić tytuł, co ostatnio udało się w sezonach 2003 i 2004 właśnie ich wczorajszym rywalom. Smaczku SB 49 dodawał fakt, że obecny trener Seahawks został zwolniony z Patriots za słabe wyniki (pracował tam w latach 1997-1999). W Patriots zastąpił do Bill Bielichick, który pracuje tam do dzisiaj i w tym czasie zdobył z drużyną 4 Super Bowl. Nie będę rozwodzić się nad taktyką obu drużyn, bo do tego trzeba mieć szczegółową wiedzę. Skupię się więc na tym, co przykuło moją uwagę. Eksperci zapowiadali, że może to być finał, w którym padnie najmniej punktów. Cóż, jak mówił to Charlie Harper z ,,Dwóch i Pół”: ,,Eksperci, szmeksperci”. Pomylili się i tym razem. Obie drużyny nie bały się ataków, a kilka zagrań było po prostu pięknych. Pierwsi prowadzenie objęli Patriots, ale Seahawks odpowiedzieli tym samym i doprowadzili do remisu. Na pół minuty przed końcem pierwszej połowy, Patriots ponownie wyszli na prowadzenie. Gdy wydawało się, że Seahawks będą obmyślać w przerwie plan na odrabianie strat, poszło piękne podanie do Chrisa Matthewsa i doprowadził on do wyrównania. Żeby było jeszcze ciekawiej, Matthiews w tym meczu zaliczył swoje pierwsze w karierze przyłożenie (tzw. touchdown). Po przerwie, Seattle wyszło na prowadzenie 17-14, a później wykorzystało błąd rywali, przejęło piłkę i dołożyło kolejne przyłożenie. 24-14 przed ostatnią kwartą nie wyglądało najlepiej, ale Patriots zdobyli 7 punktów i ich strata zmalała do zaledwie 3 punktów. Na nieco ponad 2 minuty przed końcem regulaminowego czasu gry, New England znowu zdobyło przyłożenie i wyszło na prowadzenie 28-24. I tu zaczyna się horror Seahawks. Gdy do końca meczu pozostawało kilkadziesiąt sekund, obrońcy tytułu, dzięki szczęśliwemu złapaniu piłki przez swojego gracza, znaleźli się 1 jard (ok. 90 centymetrów) od pola punktowego Patriots. I zamiast grać po ziemi (na co wskazywali po meczu eksperci i na logikę takie zagranie było chyba najlepsze), zdecydowali się na grę górą. Fatalna decyzja trenera poskutkowała tym, że piłkę przejęli Patriots i dzięki temu mogli cieszyć się z kolejnego tytułu. Trener Seahawks wziął winę za porażkę na siebie. Zobaczcie na filmie poniżej ciekawe zagrania- m.in. 2:24, 5:10; 14:40 i 15:21 (decydujący błąd zagrania na 1 jardzie). Powtórzę- nie znam się za bardzo na taktyce, a powyżej zamieściłem tylko kilka swoich odczuć, co do gry obu ekip i krótką relację. Ale i tak, dla mnie to był jeden z najlepszych finałów, jakie oglądałem. Na 1. miejscu postawiłbym finały z 2012 roku i 2008 roku- New York Giants (druga drużyna, obok Packers, której kibicuję) kontra Patriots. W oby wygrali Giants po świetnych końcówkach meczu. Rok temu, Seahawks zdobyli tytuł bez trudu, a starcie było miejscami nudny. Ale w tym roku, emocje były do końca. Tak więc, to numer 3. na mojej liście. A na koniec, warto chyba jeszcze wspomnieć o tzw. Halftime Show. Co roku, inna gwiazda muzyki ma przyjemność wystąpić przed kilkudziesięcioma tysiącami widzów na stadionie i setkami milionów na całym świecie. W tym roku, wybór padł na Katy Perry. Nie moja bajka, jeśli chodzi o muzykę, którą ona wykonuje, ale trzeba przyznać, że show wyszło całkiem nieźle, choć miejscami kiczowato. Przynajmniej dla mnie. Z ostatnich ośmiu lat, ja najlepiej wspominam koncerty, które dali Beyonce (w 2013 roku), The Black Eyed Peas (2011) oraz The Who (2010). Druga sprawa, jaka rzuca się w oczy podczas SuperBowl to radosne świętowanie swojego kraju. Hymnu nie wykonują jak pieśni żałobnej, tylko z uśmiechem i właśnie radością. A do tego przelot samolotów sił powietrznych nad stadionem, w czasie hymnu. To robi wrażenie i dobrze byłoby, gdybyśmy umieli to przenieść do Polski. PS Szybkie wyjaśnienie zasad. W futbolu amerykańskim każda drużyna ma formację ofensywną, defensywną i zawodników do zadań specjalnych. Chodzi o to, aby drużyna, która atakuje przeniosła piłkę o 10 jardów w stronę ,,end zony” przeciwników- czyli takie pole karne- i w ten sposób zdobyła punkty. Mają na to 4 próby. Jeśli im się uda, dostają kolejne 4 próby i muszą przesunąć piłkę o kolejne 10 jardów. Jeśli zdobędą punkty/ stracą piłkę, atakujący stają się broniącymi i mają nie dopuścić, aby przeciwnicy osiągnęli wspomniane 10 jardów. I tak przez 4 kwarty, każda po 15 minut. Cały mecz, z przerwami trwa nawet do 3 godzin. Ale naprawdę warto. Znajdziesz mnie na Twitterze. .,Jakub Suszka