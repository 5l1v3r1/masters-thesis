Medytacja ma zbawienny wpływ na duszę. Tak przynajmniej twierdzą ci, którzy głęboko wierzą w skuteczność tej techniki relaksacji. Liczne badania potwierdzają jednak też korzyści, jakie medytacja przynosi sferze fizycznej, czyli ciału człowieka. Najnowsza publikacja naukowa z Uniwersytetu Harvarda wykazuje jej zdrowotne oddziaływanie na układ pokarmowy. Naukowcy reprezentujący jedną z najbardziej prestiżowych uczelni na świecie udokumentowali, że medytacja może wpływać na złagodzenie objawów zespołu jelita drażliwego (choroba czynnościowa przewodu pokarmowego) i nieswoistego zapalenia jelit (choroby zapalne przewodu pokarmowego, takie jak wrzodziejące zapalenie jelita grubego czy choroba Leśniowskiego-Crohna). W badaniu wzięło udział 48 dorosłych. 19. z nich stanowili pacjenci ze zdiagnozowanym zespołem jelita drażliwego, a 29 – chorzy na nieswoiste zapalenia jelit. Podczas trwającego 9 tygodni programu ochotnicy regularnie uczestniczyli w sesjach redukujących stres za pomocą medytacji. Byli także proszeni o wykonywanie tych technik relaksacji w domu. Skuteczność medytacji ma uzasadnienie w oddziaływaniu stresu na układ pokarmowy. Choć gastrolodzy nie uznają go za główną przyczynę chorób jelita, łącznie z zespołem nadwrażliwego jelita, to medycyna stoi na stanowisku, że nasila on objawy tych schorzeń i powoduje gorsze samopoczucie chorych.,Dawid Wojtowicz