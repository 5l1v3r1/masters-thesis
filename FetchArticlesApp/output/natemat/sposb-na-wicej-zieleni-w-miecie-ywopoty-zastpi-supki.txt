Miasta takie jak Warszawa stawiają tysiące słupków, uniemożliwiając kierowcom parkowanie swoich aut w nieprzeznaczonych do tego miejscach. Ta forma wydzielania przestrzeni wiąże się jednak z kosztami ciążącymi niejednemu miejskiemu budżetowi. Stowarzyszenie Warszawa Obywatelska przedstawiła zatem pomysł, by zamiast słupków wzdłuż krawężników zasadzić... żywopłoty. Propozycja pozarządowej organizacji została zgłoszona jako jeden z projektów do tegorocznego budżetu partycypacyjnego. Projektodawcy chcieliby, by żywopłoty początkowo zastąpiły słupki przy głównych arteriach Warszawy – na wybranych odcinkach Marszałkowskiej i Grójeckiej. W razie powodzenia tego przedsięwzięcia „zielone blokady” miałyby na stałe wejść do miejskiego krajobrazu. Nie wiadomo jednak, czy projekt otrzyma akceptację, ponieważ stołeczni urzędnicy zgłaszają do niego szereg zastrzeżeń. Według nich takie „żywe zapory” będą bardziej narażone na zniszczenie. Ponadto twierdzą, że miejscowe zanieczyszczenie i zasolenie szybko położy kres temu rozwiązaniu. Wybrane projekty z budżetu partycypacyjnego zostaną zrealizowane w 2017 roku. Czas pokaże, czy wśród nich znajdzie się zielony eksperyment zaproponowany przez Warszawę Obywatelską.,Dawid Wojtowicz