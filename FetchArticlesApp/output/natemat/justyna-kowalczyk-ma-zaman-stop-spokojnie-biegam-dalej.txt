Najlepsza polska biegaczka Justyna Kowalczyk startuje na Igrzyskach Olimpijskich ze złamaną lewą stopą. Taką diagnozę potwierdziło dzisiejsze badanie. "Wielowarstwowe złamanie" – napisała na Facebooku Justyna Kowalczyk publikując zdjęcie z prześwietlenia lewej stopy. "Stwierdziłem złamanie piątej kości śródstopia. Jest to rodzaj złamania stabilnego, starty nie zagrażają zdrowiu" – poinformował z kolei w rozmowie ze Sport.pl lekarz zawodniczki Stanisław Szymanik. Pierwsze informacje o kontuzji pojawiły się pod koniec stycznia. Początkowo mówiło się o niegroźnym urazie, a sama biegaczka prosiła dziennikarzy, by pomijali ten temat. Teraz jednak złamanie stawia pod znakiem zapytania szanse Kowalczyk na medal na igrzyskach w Soczi. "Spokojnie, będę biegać" – skwitowała sama zainteresowana na Facebooku. "W tej chwili więc najważniejsze dla zawodniczki jest zapewnienie jej komfortu w starcie na 10 km stylu klasycznym. Zastosowaliśmy po pierwsze blokadę [zastrzyk przeciwbólowy - red.], Justyna używa też specjalnej wkładki usztywniającej stopę. Nie wiem, czy podczas biegu odczuwa ból, ale subiektywna opinia zawodniczki jest taka, że nie odczuwa" – komentuje Szymanik. Biegaczka po raz kolejny wystartuje w Soczi 13 lutego. W pierwszym starcie, w sobotnim biegu łączonym na dystansie 15 km, zajęła szóste miejsce.,Michał Gąsior