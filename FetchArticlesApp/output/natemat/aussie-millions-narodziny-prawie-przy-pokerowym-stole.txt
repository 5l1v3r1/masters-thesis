Do bardzo nietypowej sytuacji doszło podczas jednego z turniejów trwającego właśnie w Melbourne festiwalu Aussie Millions. Jak można przeczytać na Twitterze, Katrina Sheary, która była w zaawansowanej ciąży grała Event #1 $1,150 No-Limit Holdem. Po zakończeniu Dnia 1C i wywalczeniu awansu do Dnia 2 (96 miejsc do znalezienia się ,,w kasie”), rozpoczął się przedwczesny poród i Katrina musiała zostać odwieziona do szpitala. Jednak jej wpisowe i żetony nie przepadły. Organizatorzy wyrazili zgodę, aby turniej dokończył za nią jej mąż (dzień 2 rozpoczynał się pojutrze). Dyrektor turniejowy Crown Casino, w którym odbywa się AM potwierdził, że regulamin pozwala na takie zastępstwo w wyjątkowych sytuacjach. Ważnym zastrzeżeniem jest, że osoba, która zastępuje innego gracza nie mogła brać udziału w tym samym turnieju. Historia ma podwójny szczęśliwy finał, ponieważ mąż Katriny Peter ukończył turniej na 25. miejscu i wygrał $6,495, a dziecko urodziło się zdrowe. Decyzja organizatorów, aby pozwolić innej osobie dokończyć turniej w zastępstwie wzbudziła sporo dyskusji na Twitterze. Zdaniem pokerzystki Liv Boeree, władze kasyna nie powinny podejmować takiej decyzji. Zamiast tego- w jej ocenie- powinni zostawić żetony zawodniczki i doprowadzić do tzw. wyblindowania i zakończenia przez nią w ten sposób, udziału w turnieju. Niektórzy sugerowali, że organizatorzy z powodu tak niezwykłej sytuacji powinni zwrócić Katrinie wpisowe, ale nikt nie powinien móc dokończyć za nią turnieju. Jeszcze inni zaczęli spekulować, co by było, gdyby jej mąż wygrał ten turniej? Pojawia się jednak pytanie, po co gdybać? Peter Sheary nie wygrał turnieju. Za to on, jego żona (a także organizatorzy turnieju) będą mieli co wspominać przez kolejne kilka, kilkanaście lat. Być może władze kasyna powinny pozostać w kontakcie z Katriną i Peterem i w przyszłości, gdy dziecko będzie już dorosłe zafundować mu wpisowe do któregoś z turniejów Aussie Millions? Prosty gest, a na pewno wzbudziłby sporo sympatii (i byłby darmową reklamą dla AM). Odnosząc się do zarzutów niektórych osób, że władze kasyna nie powinny pozwalać na zastępstwo, zapominają oni, że po pierwsze, to była wyjątkowa sytuacja (śledząc pokera od kilku lat nigdy wcześniej o takiej historii nie słyszałem), więc szansa, że ktoś będzie oszukiwał jest praktycznie zerowa. Po drugie, regulamin turnieju dopuszcza zastępstwo uczestnika, ale też zastrzega, że zastępujący nie mógł grać w tym samym turnieju. Wszystko odbyło się więc zgodnie z przepisami. Może więc niech niektórzy przestaną narzekać i szukać dziury w całym, a wezmą pod uwagę wyjątkowość całej tej sytuacji. O festiwalu Aussie Millions pisałem kilka dni temu. .,Jakub Suszka