Jeszcze tylko do jutra możecie zgłaszać swoje kandydatury do tegorocznej edycji Pokerowej Galerii Sław. Obecnie w Galerii znajduje się 48 osób ze świata pokera, z czego 23 nadal żyje. Wśród członków Galerii (PHOF) są m.in. tak znakomici pokerzyści jak Doyle Brunson, Daniel Negreanu, Erik Seidel, Phil Hellmuth, Stu Ungar, Wild Bill Hickok i ,,Chip” Reese. Co ciekawe, do tej pory tylko dwie pokerzystki dostąpiły zaszczytu zasiadania w Galerii- Barbara Enright została przyjęta w 2007 roku, a Linda Johnson w 2011 roku. Procedury wyboru nowych członków są następujące: W pierwszym etapie, kandydatury są zgłaszane publicznie. Każdy kibic pokera może zgłosić pokerzystę lub osobę zasłużoną dla pokera, która jego zdaniem zasłużyła na miejsce w Galerii Sław. Wystarczy wejść na stronę World Series Of Poker i wypełnić formularz. W tym roku ten etap trwa do 15. sierpnia. Następnie w połowie września rozpocznie się drugi etap wyboru. Poznamy tzw. krótką listę kandydatów zawierającą 10 nazwisk. W tym etapie weźmie w nim udział 23 żyjących członków PHOF oraz ok. 20 dziennikarzy pokerowych. Na podstawie ich głosowania, zostaną wyłonione dwie osoby, które wstąpią do Pokerowej Galerii Sław. Wszyscy kandydaci muszą spełnić następujące warunki: pokerzysta musi grać przeciwko uznanym rywalom; musi grać na wysokich stawkach; konsekwentna gra, połączona z szacunkiem ze strony rywali; utrzymuje się na szczycie przez wiele lat; osoba, która nie jest graczem musi mieć zasługi dla rozwoju i promocji pokera; musi mieć co najmniej 40 lat (reguła Chipa Reese’a). Ja w tym roku zamierzam zgłosić kandydaturę Jennifer Harman. Amerykanka trafiała na ,,krótką listę” przez ostatnie cztery lata. Niestety, nie dane jej było zrobić tego ostatniego kroku i nadal czeka na swoje miejsce w Galerii Sław. A mnie zastanawia, dlaczego? Ktoś powie, że są bardziej zasłużeni dla pokera niż Jennifer Harman. I ma rację. Ktoś powie, że są starsi od niej, których najpierw należałoby wprowadzić. Zgadzam się, ale nie do końca. Harman pierwszy raz zetknęła się z pokerem w wieku 8 lat (już widzę to święte oburzenie u niektórych polskich polityków). 4 lata później grywała w domowych turniejach, organizowanych przez jej ojca. Nie była traktowana zbyt poważnie przez resztę graczy. W efekcie dawało jej to pewną przewagę, co zresztą chętnie wykorzystywała . Gdy, będąc dorosła postanowiła, że poker stanie się jej głównym źródłem utrzymania, stanęła przed dylematem. Poker czy wydziedziczenie (tym zagroził jej ojciec, w obawie o stan finansów córki)? Była tylko jedna, słuszna decyzja. Oczywiście, poker. Jak się okazało po pewnym czasie, obawy ojca nie były nieuzasadnione. Jennifer, w wyniku słabszego okresu gry zbankrutowała. Udało się jej jednak pożyczyć 50 000$, dzięki czemu szybko odbudowała swój bankroll i spłaciła dług w 4 miesiące. Od tego czasu jest coraz lepiej. Warto też spojrzeć na całą sprawę inaczej. W pokerze, tylko 5 procent zawodników to kobiety. Ciągle dyskutuje się o tym, jak sprawić, aby było ich więcej. Moim zdaniem, bardziej niż specjalne turnieje dla kobiet (tzw. Ladies Event) pomoże promowanie takich osób jak Jennifer Harman. Promowanie, a nie ciągnięcie za uszy, bo akurat tego Jennifer nie potrzebuje. W turniejach live wygrała już 2,7 miliona dolarów. Na swoim koncie ma dwa mistrzowskie tytuły WSOP. Zagrała na 12 stołach finałowych turniejów na WSOP. 2 razy grała na stołach finałowych World Poker Tour. Jest jedyną kobietą, która regularnie bierze udział w grach cashowych w słynnym Bobby's Room w kasynie Bellagio. Dla mniej zorientowanych dodam, że BR to miejsce, gdzie rozgrywane są jedne z największych i najdroższych gier cashowych w pokerze. Pule osiągane w pojedynczych rozdaniach sięgają tam setek tysięcy dolarów. Tylko garstka pokerzystów (i wielu biznesmenów) może pozwolić sobie na regularną grę w Bobby's Room. Pokerzyści przede wszystkim dzięki umiejętnościom, a biznesmeni dzięki grubym portfelom. Jej najwyższa wygrana to 9 milionów dolarów w jeden wieczór, a największy pojedyncza pula wyniosła 1,7 miliona! W latach 2001-2004 i w 2006 roku w Las Vegas odbywała się niezwykła gra cashowa. Po jednej stronie siedział Andy Beal, amerykański miliarder z majątkiem szacowanym na 12,7 miliarda dolarów. Po drugiej stronie znajdowała się ,,Korporacja”- grupa najlepszych pokerzystów, którzy wspólnie grali przeciwko Bealowi. Wspólnie w sensie kapitału, bo żaden z nich nie byłby w stanie sam wyłożyć potrzebnych pieniędzy. Stawki dochodziły do poziomu $100,000/$200,000. Wśród kilkunastu osób, które tworzyły ,,Korporację” była właśnie Jennifer Harman. I to ona zadała największe straty finansowe Bealowi. Kilka lat temu w jednym z wywiadów sama o sobie powiedziała: -Myślę, że fakt, iż jestem kobietą, działa na moją korzyść. Ogólnie większość mężczyzn uważa, że kobiety nie potrafią grać (…). Blefują w przekonaniu, iż jestem potulną małą dziewczynką i dam się łatwo oszukać, a tylko oddają mi efekcie więcej pieniędzy-. Amerykanka od wielu lat działa też charytatywnie, w tym organizując specjalne turnieje pokerowe. Kilka lat temu założyła fundację zajmującą się świadomym przekazywaniem narządów do przeszczepów CODA. W marcu 2009 roku zorganizowała turniej charytatywny, a zebrane wtedy pieniądze ($111,000) przekazała National Kidney Foundation. Pokerzystka w 2004 roku musiała poddać się przeszczepowi nerki. Na koniec warto dodać, że Jennifer jest również autorką jednego z rozdziałów książki ,,Super System 2”, która powinna być podstawową lekturą każdego pokerzysty. A jeśli jeszcze nie oddaliście głosu w pierwszym etapie, śpieszcie się, zostało tylko nieco ponad 30 godzin. Ja już mam swoją kandydatkę. A Wy?,Jakub Suszka