Dawno żadna naga sesja zdjęciowa nie wzbudziła tylu emocji, co ta Agnieszki Radwańskiej. I nie chodzi wcale o to, co polska tenisistka pokazała (bo tak naprawdę prawie nic nie pokazała), ale że w ogóle się na nią zdecydowała. Teraz Radwańska odpowiada na wszystkie zarzuty. – Zdjęcia oczywiście nie miały nikogo urazić, a odczytywanie ich jako niemoralne jest wyraźnie sprzeczne z profilem magazynu – pisze. Agnieszka Radwańska we wpisie na swoim Facebooku przypomniała wszystkim na czym polega idea sesji ESPN The Body Issue. Chodzi o projekt, który ma zwrócić uwagę na piękno wysportowanego ciała wśród najlepszych sportowców na świecie. Radwańska wyjaśnia, że wśród osób biorących udział w sesji byli zarówno mężczyźni, jak i kobiety. Wymienia kilka nazwisk i przypomina, że na zdjęciach można było zobaczyć także 77-letniego golfistę Garyego Playera. Przed i tuż po porodzie sfotografowano nawet siatkarkę Kerri Walsh Jennings. Polska tenisistka zastrzega, że zdjęcia nie miały nikogo urazić, a próby odczytywania ich, jako niemoralne są po prostu sprzeczne z profilem magazynu i zamysłem całej sesji. Do tego jednak trudno będzie przekonać zatwardziałych przeciwników sesji, którzy masowo krytykowali Radwańską, a nawet zdecydowali się usunąć ją z grona ambasadorów akcji "Nie wstydzę się Jezusa". Radwańska odsyła także wszystkich do wywiadu, który ukazał się przy okazji publikacji zdjęć. Wtedy krytycy zorientowaliby się, że dotyczy on tylko kwestii sportowych. Isia odpiera również zarzuty, jakoby miała otrzymać za sesję wynagrodzenie. Zapewnia, że nikt nie dostał za nią pieniędzy i podkreśla, że zdecydowała się na nią tylko dlatego, żeby zwrócić uwagę młodych ludzi (zwłaszcza kobiet) na kondycję i zdrowy tryb życia.,Michał Mańkowski