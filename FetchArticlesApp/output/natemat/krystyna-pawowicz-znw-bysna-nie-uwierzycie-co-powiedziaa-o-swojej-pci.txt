Kobieta nie jest równa facetowi. Kobieta jest słabsza – stwierdziła Krystyna Pawłowicz. Na co odpowiedziała jej Kamila Gasiuk-Pihowicz: – To jawna dyskryminacja kobiet, one są równe wobec prawa. Wczoraj sejmowa komisja sprawiedliwości zakończyła prace nad projektem posłów PiS noweli ustawy o ustroju sądów powszechnych. Krystyna Pawłowicz także zabrała głos w dyskusji nad generalnym przechodzeniem w stan spoczynku przez kobiety-sędziów w wieku 60 lat, a przez mężczyzn – 65 lat. Jak podaje "Rzeczpospolita", na wniosek sędziów minister mógłby to przedłużać, o ile ZUS stwierdzi, że pozwala im na to zdrowie. I tym razem posłanka PiS nie zawiodła. Stwierdziła, że "bardzo chciałaby przewietrzyć wymiar sprawiedliwości". Jej zdaniem ustawodawca ma prawo "odmłodzić kadrę" i "wprowadzić taki poziom emerytur, jaki uzna za stosowny". – Nie ma to kompletnie nic wspólnego z równością kobiet i mężczyzn, bo nie ma czegoś takiego, panie sędzio. Kobieta nie jest równa facetowi. Kobieta jest słabsza, kobieta idzie na emeryturę i to już dawno ustalono – kontynuowała. Na słowa Pawłowicz zareagowała posłanka Nowoczesnej. – To skandaliczna wypowiedź, bo mówienie, że 'kobiety są słabsze', to jawna dyskryminacja kobiet; one są równe wobec prawa – stwierdziła Kamila Gasiuk-Pihowicz.,Daria Różańska