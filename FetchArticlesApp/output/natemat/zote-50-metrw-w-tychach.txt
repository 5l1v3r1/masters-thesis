Co roku pływacy z całej Polski przyjeżdżają do Tychów, aby uczcić pamięć niesamowitego sportowca, pływaka, Maćka Maika. Jest to meeting integracyjny, to znaczy biorą w nim udział zarówno pełnosprawni, jak i niepełnosprawni sportowcy. Tegoroczna ósma edycja była rekordowa. W zawodach wzięło udział 356 zawodników i zawodniczek, którzy reprezentowali 30 różnych klubów z różnych województw. Dla reprezentacji Białegostoku i dla mnie były to dwa dni pełne sukcesów. Reprezentacja Białegostoku okazała się najlepsza w liczbie zdobytych medali, a ja na najwyższym stopniu podium stawałam aż 5 razy. Najlepiej pływało mi się na 50 metrów i na tym dystansie zdobyłam złote medale w stylu motylkowym, grzbietowym, klasycznym i dowolnym. Ten dystans okazał się dla mnie szczęśliwy także w sztafecie 4x50 metrów. Nasza ekipa dziewcząt w składzie: Joanna Mendak, Dominika Małaszkiewicz, Justyna Grzegorczyk i ja okazała się najlepsza na tym dystansie. Dla mnie były to pierwsze zawody po wakacjach. Teraz skupiam się na przygotowaniach do zimowych mistrzostw Polski, które odbędą się na początku grudnia w Szczecinie.,Anna Omielan