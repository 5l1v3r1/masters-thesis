Warszawski korespondent tygodnika w swoim tekście, który ukazał się w niedzielę na łamach „Frankfurter Allgemeine Sonntagszeitung” analizuje przyczyny porażki PO w wyborach. Zdaniem dziennikarza wpływ na tę porażkę miał kryzys Unii Europejskiej, nie zaś sytuacja wewnętrzna Polski. PO zaliczyła „bezprecedensowy upadek, pomimo mocnego wzrostu gospodarczego i niewielkiej korupcji” – pisze Konrad Schuller, warszawski korespondent gazety. Jego zdaniem Platforma została dosłownie „zmieciona” przez PiS, a jako że po roku 1989 tak „totalnego zwycięstwa (obozu) protestu jeszcze nie było”, niemiecki dziennikarz zastanawia się nad możliwymi przyczynami takiej sytuacji. Schuller uważa więc, że porażka PO jest skutkiem kryzysu całej Europy, bo to właśnie proeuropejskość stanowiła główny trzon narracji Platformy. A jako że cały Stary Kontynent był w ostatnim czasie targany wieloma kryzysami – od walutowego po migracyjny – to przestał się on jawić jako „róg obfitości, a raczej jako zdradliwy wir”. – Europa przestała być ziemią obiecaną, a stała się źródłem kryzysów – pisze Schuller. Zdaniem niemieckiego dziennikarza Europa stała się dla Polaków (lecz nie tylko dla Polaków) źródłem potencjalnego ryzyka, a na jej miejsce „powracają dawne mity, a wraz z nimi prorocy”. „Dawniej mówiono, że Europa będzie się rozwijać wokół swojego centrum grawitacyjnego. Obecnie UE kruszy się na obrzeżach, ponieważ centrum straciło siłę przyciągania” – podsumowuje Schuller. "FAS" jest niedzielnym wydaniem dziennika "Frankfurter Allgemeine Zeitung".,Jakub Rusak