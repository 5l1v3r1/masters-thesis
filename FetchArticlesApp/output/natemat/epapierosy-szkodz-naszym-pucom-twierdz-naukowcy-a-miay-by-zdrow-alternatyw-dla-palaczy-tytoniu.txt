Wygląda na to, że papierosy elektroniczne wcale nie są zdrowe. Badacze z Uniwersytetu Ateńskiego odkryli, że elektroniczny papieros może szkodzić naszym płucom. To podważa dotychczasowe zapewnienia, że to urządzenie jest świetnym i zdrowym sposobem na rzucenie palenia. E-papierosy symulują uczucie palenia poprzez produkowanie nikotynowego dymu. Badacze donoszą, że powoduje on zatykanie dróg oddechowych i utrudnienia w oddychaniu (pisaliśmy wcześniej o mitach dotyczących szkodliwości e-papierosów). Naukowcy za pomocą testu do badania funkcji płuc monitorowali drogi oddechowe 32 uczestników eksperymentu. Po 10 minutach palenia elektronicznego papierosa, zaobserwowano wzrost oporu dróg oddechowych badanych, zwłaszcza tych, którzy byli palaczami. W badaniu brały też udział osoby, które nigdy nie miały papierosa w ustach. Badacze przekonują, że nie ma pewności, czy pomimo marketingowych zapewnień, e-papierosy są bezpieczniejsze niż zwykłe. Jeden z autorów badania, Christina Gratziou dodała, że potrzeba dalszych badań, by potwierdzić, czy negatywne skutki tych urządzeń są długotrwałe. Zobacz też: Za 20 lat Brytyjczycy całkowicie przestaną palić papierosy. Bo przeciętnego człowieka nie będzie na nie stać? E-papierosy nie wpływają jednak na nasze funkcje kardiologiczne, czego dowiedli inni badacze, również z Grecji. Najnowsze wyniki stoją w sprzeczności z poprzednimi badaniami na ten temat. Utrzymywały bowiem, że elektronicznego papierosa trzeba palić regularnie przez 4-12 miesięcy, aby do organizmu wprowadzić taki poziom rakotwórczych związków chemicznych, jaki funduje nam zwykły papieros. Źródło: Businessweek.com,Krzysztof Majdan