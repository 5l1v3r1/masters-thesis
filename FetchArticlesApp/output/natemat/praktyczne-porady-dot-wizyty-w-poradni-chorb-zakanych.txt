Specjalistka Pielęgniarstwa Zachowawczego W tym artykule chciałabym przybliżyć kwestie dot. wizyt w poradni chorób zakaźnych. Na wstępie przypomnę, że są one zaplanowane zgodnie z opisem programu lekowego. Na program ten podpisujecie zgodę przed rozpoczęciem kuracji. Konieczne jest wyjaśnienie pojęcia tygodni terapii. Otóż, pielęgniarka robi pierwszy zastrzyk i wydaje tabletki, które przyjmujecie sami przez kolejne dni. Cały ten tydzień określany jest przez medyków jako „0 - tydzień kuracji ”. Natomiast, w momencie kiedy pacjent przychodzi do poradni na drugi zastrzyk, mówimy, że minął ,,1 - tydzień kuracji”. Trzeci zastrzyk to „2 - drugi tydzień kuracji”, itd., aż do dnia kiedy otrzymujecie 48 zastrzyk. Po jego wykonaniu, przez tydzień, przyjmuje się tabletki, a w dniu kiedy powinien zostać wykonany kolejny zastrzyk, należy umówić się na wizytę w poradni. Lekarz określa tę wizytę jako ,,48 - tydzień kuracji ” i wypisuje zlecenie na badania laboratoryjne zgodnie z programem lekowym. Kolejne badania wykonywane są pół roku po zakończonej terapii. Należy o tym pamiętać i zgłosić się na nie w terminie! Podsumowując: pierwszy zastrzyk - ,, 0 – tydzień ” , drugi zastrzyk - „ 1 – tydzień ”, trzeci zastrzyk - „2 – tydzień”, czwarty zastrzyk - „3 – tydzień”, piąty zastrzyk - „4 – tydzień” itd., aż do badań po 48 – tygodniu. Kuracja trójlekowa WZW C wymaga niesamowitej dyscypliny zarówno ze strony pacjenta, jak i lekarza czy pielęgniarki. Wszyscy musimy pamiętać o przestrzeganiu terminów i wszelkich wytycznych związanych z programem lekowym. Każdemu pacjentowi proponuję założenie notatnika i zapisywanie w nim wszystkiego, co dotyczy kuracji: wagę, ciśnienie tętnicze krwi, godziny przyjmowania leków, nawet pytania, które planuje się zadać lekarzowi podczas wizyty. Wspominam o tym, ponieważ bardzo często zdarza się tak, że w trakcie rozmowy poruszane są różne tematy, a to, o co planowaliście zapytać będąc jeszcze w domu – ostatecznie umyka. Przypominam również o dokładnym czytaniu ulotek leków, które otrzymujecie w ramach programu. Oczywiście chodzi mi tutaj szczególnie o ten fragment ulotki, w którym opisany jest sposób przyjmowania leku. Zastrzyk wykonuje pielęgniarka albo robicie go sami - zgodnie z zasadami wkłucia podskórnego 1 x w tygodniu. Jeżeli chodzi o tabletki, zgodnie z zaleceniami producenta, aby działały należy przyjmować je z posiłkiem, ponieważ stosowanie ich bez posiłku może doprowadzić do zmniejszenia stężenia leku w osoczu, a co za tym idzie - zmniejszenia jego skuteczności. Kolejna rzecz, o której trzeba pamiętać. Kapsułek nie należy wypychać z blistra ponieważ w ten sposób można je uszkodzić. Właściwy sposób to: w miejscu zaznaczenia zerwać srebrną folię i delikatnie na dłoń wysypać kapsułki. Pamiętajcie, tabletki przechowujemy tylko w oryginalnych opakowaniach. Jeżeli są to butelki, to należy pamiętać o szczelnym ich zamykaniu w celu ochrony przed wilgocią. Nie należy również wyrzucać z opakowania pochłaniacza wilgoci. Oczywiste jest, iż leki należy przechowywać w miejscu niewidocznym i niedostępnym dla dzieci. Na zakończenie tego artykułu chcę odnieść się jeszcze do jednego tematu często poruszanego przez pacjentów „czy podczas przyjmowania leków można spożywać alkohol?”. Oczywiście, pytanie takie działa na mnie jak czerwona płachta na byka. No bo przecież, jak wszystkim wiadomo, alkohol niszczy wątrobę, a podjęliście kurację po to, aby swoją chorą wątrobę leczyć! Przypominam, że wątroba jest jednym z najważniejszych organów warunkujących prawidłowe funkcjonowanie organizmu człowieka. Jest ogromnym laboratorium chemicznym, odpowiada za prawidłowy przebieg ponad 500 procesów warunkujących życie. Jej komórki stale produkują energię, czynniki krzepnięcia krwi i odpornościowe. Zaburzenia pracy wątroby i jej uszkodzenie, pociąga za sobą zaburzenia pracy innych narządów i układów np. serca i układu krwionośnego. Moja odpowiedź na pytanie o alkohol? ZDECYDOWANE NIE! W następnym artykule podam kilka porad jak sobie radzić ze skutkami ubocznymi terapii. Gdybyście mieli jeszcze pytania dot. przyjmowania i przechowywania leków – bardzo proszę o przesłanie ich na adres mojewzwc@mojewzwc.pl – z przyjemnością odpowiem. Literatura: Charakterystyka produktu leczniczego-ulotki dla pacjenta. Czerwińska M., red.: Atlas anatomiczny. Toruń 2009.,Mariola Wiejak