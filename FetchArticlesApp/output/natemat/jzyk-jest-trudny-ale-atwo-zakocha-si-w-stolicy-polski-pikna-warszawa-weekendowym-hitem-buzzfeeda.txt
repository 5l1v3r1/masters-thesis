W powszechnym przekonaniu to Kraków jest głównym celem wycieczek zagranicznych turystów odwiedzających Polskę. Jednak według internautów popularnego amerykańskiego portalu BuzzFeed to Warszawę powinno się odwiedzić podczas najbliższych wakacji. Ilustrowany świetnymi zdjęciami tekst zachwala kulturę, muzykę, lokale, parki i niskie ceny. „12 powodów dla których Warszawa powinna być miejscem Twoich kolejnych wakacji” przedstawia popularny portal BuzzFeed. Bez zbędnego rozpisywania się autorka tekstu opisuje to, co warto w stolicy zobaczyć. Na uwagę zasługują murale, neony, Muzeum Sztuki Nowoczesnej oraz koncerty polskich muzyków (Brodka, Coldair). Poza tym turystom z zagranicy powinny spodobać się restauracje pozwalające spróbować nie tylko tradycyjnych polskich dań, ale i potraw kuchni z całego świata. Skosztować jedzenia i posłuchać muzyki można podczas imprez zakrapianych polską specjalnością – wódką. Zaletą imprezowania w naszym kraju są niskie ceny. A następnego dnia po zabawie można odpocząć w warszawskich parkach. Zdaniem BuzzFeeda na szczególną uwagę zasługują Łazienki Królewskie. Zgadzacie się z opinią dziennikarki serwisu?,Kamil Sikora