Już w najbliższy poniedziałek 16.09, trening akcji Pobiegani.pl odwiedzi gość specjalny - Przemysław Babiarz! Przemysław Babiarz - wybitny dziennikarz sportowy. Związany z Telewizją Polską od 1992 roku, zadebiutował przy okazji igrzysk olimpijskich w Barcelonie. Popularny prezenter i sprawozdawca sportowy. Komentator lekkiej atletyki, pływania, biegów narciarskich i łyżwiarstwa figurowego. W 2013 roku uhonorowany został nagrodą Telekamery. Tak jak na antenie, jak również poza kamerą znany ze swojej pogody ducha i optymizmu. Przemysław Babiarz prywatnie jest miłośnikiem biegania. Na swoim koncie ma kilka maratonów, w tym Nowojorski. Jeden z najbardziej rozpoznawalnych polskich dziennikarzy będzie specjalnym gościem Pobieganych. Zastanawiacie się czym jest akcja Pobiegani.pl? To cykl otwartych treningów, który trwa od 1 lipca. Każdy chętny może dołączyć do grupy trenujących, którzy pod okiem doświadczonych ekspertów spotykają się i trenują trzy razy w tygodniu. Treningi organizowane są w każdy poniedziałek, środę i piątek o godz. 18.00 w strefie New Balance, przy plaży pod mostem Poniatowskiego w Warszawie. Biegający, dzieleni są na trzy grupy - początkujących, średnio zaawansowanych i zaawansowanych. Poszczególny dzień tygodnia to inny trening. W planie przewidziane są ćwiczenia z zakresu siły biegowej, interwały, ćwiczenia stabilizujące, wzmacnianie mięśni głębokich oraz inne ciekawe formy zajęć. Dodatkowo regularnie treningi odwiedzają goście specjalni, którzy dzielą się swoim doświadczeniem z uczestnikami treningów. Organizatorzy zapewniają wodę dla każdego biegacza. Cała akcja to nie tylko treningi pod okiem trenerów biegania, ale również konsultacje ze specjalistami od fizjoterapii i dietetyki. Nie brakuje konkursów z cennymi nagrodami. Dodatkowym atrakcją jest możliwość zbierania punktów, które można wymienić na sprzęt od firmy New Balance. Niezależnie od pogody, Pobiegani.pl zapraszają na wspólny trening!,Mateusz Jasiński