Zabrakło sportowego szczęścia polskim szczypiornistkom, które w piątek walczyły o awans do finału odbywających się w Serbii Mistrzostw Świata w piłce ręcznej. W trudnym meczu półfinałowym Polki uległy reprezentantkom gospodarzy i rywalizacja zakończyła się wynikiem 18:24 dla Serbek. Pierwsze pomeczowe komentarze są zgodne, co do tego, iż w piątek Polki nie pokazały na Mistrzostwach Świata w piłce ręcznej równie dobrej formy, co w poprzednich zwycięskich starciach podczas kończącego się mundialu. Zapewne nie bez znaczenia dla gry obu drużyn był doping wielotysięcznej serbskiej publiczności, która równie mocno wspierała swoje reprezentantki, co starała się zdeprymować podopieczne trenera Kima Rasmussena. To sprawiło, że w kluczowym momencie pierwszej połowy Polki pozwoliły Serbkom na wypracowanie kilkupunktowej przewagi, której te nie pozwoliły sobie wydrzeć do samego końca. I to mimo tego, iż gra naszych szczypiornistek w drugiej części spotkania wyglądała już dużo pewniej. Piątkowa przegrana nie oznacza jednak, iż Polki nie mają szans na powrót do ojczyzny z medalem. Już w niedzielę zmierzą się w walce o brązowy medal.,Jakub Noch