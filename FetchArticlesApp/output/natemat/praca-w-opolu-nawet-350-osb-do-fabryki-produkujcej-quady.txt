Czy w Polsce z pracą jest tak źle? Coraz częściej docierają do nas informacje prasowe dotyczące planowanych inwestycji w naszym kraju. Tylko dziś dowiedzieliśmy się, że Amazon chce zatrudnić 6 tys. osób. O wiele mniej, ale jednak będzie miejsc pracy w Opolu. W średniej wielkości mieście nad Odrą swój oddział planuje otworzyć firma Polaris Polska. Rekrutacja oficjalnie ruszyła w czwartek. Rocznie z taśm produkcyjnych fabryki w Opolu ma zjeżdżać 250 tys. pojazdów. Inwestycja jest warta 100 mln zł. Firma Polaris Polska należy do amerykańskiej grupy Polaris Industries, która powstała w 1954 r. w Minnesocie. Zaczynała od produkcji skuterów śnieżnych. Dzisiaj stanowią one 9 proc. wytwarzanych produktów, aż 70 proc. produkcji to quady. Roczna sprzedaż firmy w 2012 r. wyniosła 3,2 mld dolarów. Polski oddział to pierwsza europejska siedziba amerykańskiej firmy. Budowa w Opolu rozpoczęła się we wrześniu. Według amerykańskiego inwestora o wyborze Opola na miejsce inwestycji zdecydowało to, że dysponuje ono bardzo dobrą kadrą techniczną, możliwości korzystania z osiągnięć nauki i wsparcie Politechniki Opolskiej oraz wsparcie ze strony lokalnych instytucji. Monterzy, spawacze, lakiernicy Firma poszukuje m.in. pracowników produkcyjnych, monterów, spawaczy, lakierników, ale także menadżerów i inżynierów oraz techników utrzymania ruchu. Na większości ze stanowisk wymagane jest doświadczenie. Dla osób starających się o pracę na stanowiskach kierowniczych, niezbędna jest znajomość języka angielskiego. Pierwsze osoby do produkcji mają być zatrudnione jeszcze w tym roku. Docelowo natomiast, w ciągu najbliższych 2-3 lat, pracę w opolskiej fabryce quadów znajdzie 500 osób. Sama produkcja ma ruszyć w czerwcu 2014 roku. W pierwszym etapie praca odbywać się będzie w systemie jednozmianowym, od poniedziałku do piątku. Gdy fabryka uruchomi w pełni moce produkcyjne zakład będzie funkcjonować w systemie wielozmianowym. Nie podano jakich zarobków mogą spodziewać się przyszli pracownicy. Interia.pl,Dariusz Brzezicki