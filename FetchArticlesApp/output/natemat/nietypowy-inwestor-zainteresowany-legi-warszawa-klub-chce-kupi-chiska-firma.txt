Konflikt między trzema współwłaścicielami Legii Warszawa, w różnym natężeniu, trwa od kilku miesięcy. Teraz pojawiły się sygnały, że obecni właściciele planują pozbyć się kłopotliwego klubu. Nabyciem warszawskiej drużyny zainteresowana ma być m.in. duża firma z Chin. Rozwiązaniem konfliktu między właścicielami Legii Warszawa może okazać się sprzedanie klubu. Tak przekonuje "Przegląd Sportowy". Rozbieżne wizje na rozwój warszawskiej drużyny mają Maciej Wandzla i Bogusław Leśnodorski oraz Dariusz Mioduski. To ten ostatni posiada jednak pakiet większościowy. Teraz, kiedy spłacono poprzedniego właściciela klubu, czyli koncern ITI, Legią zaczynają się interesować nowi inwestorzy. Według "Przeglądu Sportowego" propozycje mają napływać zarówno z Polski jak i zza granicy. Jednym z poważnych interesantów jest podobno duża firma z Chin. Chociaż władze klubu nie ujawniają jeszcze żadnych konkretów, to nie byłby to pierwszy kontakt Legii z Chinami. Hebei China Fortune była zainteresowana kupieniem Nemanji Nikolicia. Oferta za transfer wynosiła 6 mln euro. Z tym samym zespołem związany był Miroslav Radović.,Mateusz Albin