Cały świat idzie na przód, więc kiedy stoimy to tak, jak byśmy się cofali. Co jakiś czas w dziedzinie fitness pojawia się nowy sprzęt, który nadaje świeżości rutynowym treningom oraz pozwala na podniesienie ich skuteczności. BOSU spełnia to zadanie. Both Sides Up Nazwa BOSU to akronim od „Both Sides Up” (choć obecnie producent określa sprzęt jako „Both Sides Utilized”, nawiązując do ewolucji treningu z jego wykorzystaniem). Opisuje ona dwustronną platformę, która jest hybrydą piłki i stepu. Jedna strona jest płaska i sztywna, druga to pneumatyczna kopuła. Obie nadają się do ćwiczeń i stwarzają swoisty kontekst treningowy. Tym samym zwielokrotnione zostają możliwości użycia sprzętu. Średnica przyrządu wynosi około 63 cm (25 cali). BOSU zostało wymyślone przez Davida Wecka w 2000 roku i szybko zawitało na fitnessowe salony (konwencje). Polska premiera sprzętu przypadła - nieco później – na grudzień 2004 roku. Działo się to w Warszawie na Konwencji Body Mind & ENERGIA 2. Dlaczego tak? – O zaletach BOSU może być wykorzystywane podczas treningu ukierunkowanego na rozwijanie równowagi, balansu, wytrzymałości, gibkości oraz w celu wzmocnienia mięśni – również mięśni środka. Poprawie również propriorecepcja, czyli czucie głębokie (dzięki niemu wiemy, jak ułożone jest nasze ciało bez spoglądania na nie, potrafimy zlokalizować je w przestrzeni i np. nie uderzamy o znajdujące się w pobliżu przedmioty oraz wykonujemy ruchy skoordynowane o sile adekwatnej do wymaganej od mięśni pracy). Użytkownicy rozpoczynając pracę z BOSU powinni rozumieć, na czym polega pozycjonowanie kręgosłupa w jego neutralnej pozycji. Jest to oczywiście okazja do nauki, by móc następnie odbywać efektywny trening – samodzielny lub w czasie zorganizowanych zajęć. W praktyce Przy użyciu BOSU wykonuje się zarówno ćwiczenia statyczne, jak i dynamiczne. Można na nim stać, skakać, klęczeć, siedzieć, robić przysiady, wchodzić i schodzić z niego itd. Ćwiczenia, które do tej pory wykonywaliśmy na macie (ale nie tylko te), teraz dodatkowo urozmaicamy celowym wytrąceniem z równowagi. Katalog ćwiczeń znajduje się również na stronie producenta. Przyrząd służy także do przeprowadzania zajęć choreograficznych. Kroki podstawowe są takie jak na stepie (basic, knee-up itp.). W praktyce sam sprzęt powinien być dobrany indywidualnie do ćwiczącego. W grę wchodzi tu wzrost danej osoby. Stopy ustawiamy na BOSU równolegle a gdy już stoimy poziom napompowania kopuły powinien być taki, aby stopy się weń nie zapadały. Dla osób początkujących już samo utrzymanie równowagi może sprawiać trudność i stanowić wyzwanie. Jest to okazja do korekcji wad postawy. Może stanowić także element rehabilitacji ruchowej. Natomiast BOSU w sporcie wykorzystywane jest jako symulator ruchów charakterystycznych dla wybranych dyscyplin (m.in. narciarstwa i snowboardu). Rozwijane sprawności pozwalają uzyskać lepsze wyniki w swoich dziedzinach osobom uprawiającym np. jeździectwo, tenis, squash, łyżwiarstwo, akrobatykę, ale i boks. Jeśli sprzęt niesie ze sobą wiele korzyści, to zasługuje na uwagę. Siła BOSU tkwi w prostocie, ale i wysoce praktycznej wartości urządzenia. ,Magda Piestrzyńska