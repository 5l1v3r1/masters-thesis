Szósty rok z rzędu w Unii Europejskiej wzrosła sprzedaż "nielegalnych" papierosów. Państwa członkowskie, w tym Polska, na czarnym tytoniowym rynku straciły w 2012 roku aż 12,5 mld euro - wynika z raportu firmy doradczej KPMG. Mieszkańcy Unii Europejskiej w ubiegłym roku wypalili rekordowe 65 mld sztuk papierosów pochodzących z nielegalnych źródeł. To tyle, ile wynoszą w sumie legalne rynki Francji i Portugalii. "W środku kryzysu ekonomicznego nielegalne papierosy wciąż są prawdziwą plagą Europy. Kosztują państwa członkowskie miliardy z tytułu straconych dochodów z akcyzy" - podkreśla Artyom Chernis, wiceprezydent koncernu tytoniowego Philip Morris International, na którego zlecenie przygotowano raport. Czytaj także: Karać więzieniem nawet za przemyt papierosów? "Inaczej tego nie powstrzymamy" Od 2011 roku największe wzrosty nielegalnej sprzedaży zanotowano w Wielkiej Brytanii, Grecji, Włoszech i Estonii. Już w 12 państwach UE wielkość czarnego rynku przekracza poziom unijnej średniej. Przoduje Litwa, gdzie nawet co czwarty papieros to podróbka. W Polsce, według oficjalnych danych, poziom nielegalnej konsumpcji zatrzymał się na 13 proc., choć słychać doniesienia, że w rzeczywistości może być nawet dwukrotnie wyższy. Co ciekawe, wzrostowi szarej strefy towarzyszy znaczący spadek legalnego spożycia. W porównaniu do poprzedniego roku Europejczycy wypalili o 5,7 proc. miej papierosów ze znakiem akcyzy. Największymi palaczami od kilku lat pozostają Niemcy i Włosi, którzy w sumie odpowiadają za prawie jedną trzecią całej legalnej konsumpcji w UE. Odpowiedź na pytanie, skąd w państwach Unii Europejskiej nielegalne papierosy, także wciąż jest ta sama: to nasi wschodni sąsiedzi zalewają nas falą podrobionego tytoniu. Największym źródłem jest Białoruś, która "wysłała" na zachód o 3,1 proc. więcej towaru niż w 2011 roku. Większość wędruje przez terytorium Polski. Od publikacji raportu KMPG minęło ledwie kilka dni, a już mamy odpowiedź krajowych producentów tytoniu. Stowarzyszenie Przemysłu Tytoniowego, które zrzesza cztery największe koncerny (Philip Morris, British American Tobacco, Imperial Tobacco i JT), zaapelowało do ministerstwa finansów o zaostrzenie polityki. Proponuje m.in., by nadać Służbie Celnej uprawnienia do prowadzenia czynności operacyjno-rozpoznawczych oraz podwyższyć minimalne kary za nielegalną produkcję i obrót papierosami. Akcyza oraz podatek VAT to 83% ceny papierosów. W 2003 roku paczka papierosów kosztowała średnio 4,85 zł. (to NKC: cena po której sprzedano największą ilość papierosów za 12 miesięcy 2003 roku). W 2003 podatki w cenie paczki wynosiły 3,3 zł (udział podatków w cenie wynosił 68% wobec dzisiejszego poziomu 83%). W latach 2003 - 2013 tempo wzrostu cen 3 razy przekroczyło tempo wzrostu wynagrodzeń. Polska jest wiodącym krajem Unii w sektorze tytoniowym. Jest pierwszym we Wspólnocie przetwórcą tytoniu, największym producentem gotowych wyrobów tytoniowych oraz drugim krajem pod względem uprawy tytoniu. Jesteśmy też pierwszym konsumentem i drugim w UE producentem papierosów mentolowych. Ogółem, zatrudnienie w sektorze tytoniowym oraz w handlu wyrobami tytoniowymi w Polsce wynosi ponad 500 tysięcy osób, z czego bezpośrednie zatrudnienie w fabrykach znajduje 6 tysięcy pracowników, przy uprawie 60 tysięcy osób w 14,5 tysiącach gospodarstw rolnych, a pośrednio 500 tysięcy osób zatrudnionych jest w handlu hurtowym i detalicznym w ponad 120 tysiącach punktów sprzedaży. Polska jest centrum produkcji eksportowej wyrobów tytoniowych (ok. 70% produkcji przeznaczone jest na eksport). Branża tytoniowa daje 36% ogólnego salda polskiego obrotu produktami rolno-spożywczymi. Czytaj raport KMPG,Marcin Długosz