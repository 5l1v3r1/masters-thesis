Kanadyjski wynalazca, William Liddiard, wynalazł „magiczne” koła. Wyposażony w nie samochód może obracać się niemal w miejscu i toczyć we wszystkich kierunkach. Takie koła gwarantują bezproblemowe parkowanie równoległe. William Liddiard zaprojektował zestaw innowacyjnych kół i opon z myślą o samochodach produkcji seryjnej. Pochodzący z Kanady inżynier twierdzi, że jego wynalazek można zamontować we wszystkich dostępnych na rynku autach. Według zapewnień twórcy koła stanowią dla właściciela auta ogromną wygodę podczas wykonywania manewru, jakim jest równoległe parkowanie. Projektant przekonuje też, że stworzony przez niego zestaw zda egzamin w niesprzyjających warunkach pogodowych takich jak deszcz. Jego zdaniem samochód wyposażony w te koła może też śmiało rozwijać duże prędkości i jeździć bokiem. Koła, które mogłyby być wybawieniem dla rzeszy kierowców, pozostają na razie poza ich zasięgiem. Obecnie nie można podać nawet przybliżonego terminu ich premiery na rynku motoryzacyjnym. William Liddiard wciąż bowiem poszukuje inwestora, który byłby gotowy sfinansować produkcję jego wynalazku.,Dawid Wojtowicz