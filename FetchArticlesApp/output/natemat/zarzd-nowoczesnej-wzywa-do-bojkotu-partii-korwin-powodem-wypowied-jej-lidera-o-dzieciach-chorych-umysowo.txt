"(...)Zapowiadamy, że żaden reprezentant Nowoczesnej nie będzie brał udziału w spotkaniach, debatach czy innych publicznych wystąpieniach z udziałem członków partii KORWIN" – czytamy w oświadczeniu zarządu partii Ryszarda Petru. Jednocześnie politycy .Nowoczesnej wzywają inne partie oraz organizacje społeczne do wspólnego bojkotu partii Janusza Korwin-Mikkego. Powodem jest wypowiedź kontrowersyjnego polityka, którą wygłosił na spotkaniu w Wyższej Szkole Handlu i Usług w Poznaniu. Przypomnijmy, podczas sobotniego spotkania w WSHiU lider partii KORWIN powiedział, że "dzieci chore umysłowo do szkół wprowadza się celowo, aby obniżyć poziom edukacji". – Nie może być tak, że my godzimy się na bredzenie idioty. Posyłanie idioty do szkoły to jest katorga dla tego debila – przekonywał polityk. Zarząd .Nowoczesnej podkreślił w opublikowanym stanowisku, że tą wypowiedzią Janusz Korwin-Mikke nie tylko wykazał się brakiem szacunku wobec osób dotkniętych ciężką chorobą, ale również wobec rodziców i opiekunów, "którzy często pozostają z dramatem choroby osamotnieni". "Trudno też komentować i tłumaczyć, skąd bierze się tyle beztroskiej bezmyślności i braku empatii" – czytamy w opublikowanym oświadczeniu. Wzywając do wspólnego bojkotu członkowie .Nowoczesnej wyrazili nadzieję, że "język i reguły debaty mogą być jeszcze kształtowane przez środowiska i ludzi, którzy wzajemnie się szanują nie okazują pogardy wobec drugiego człowieka".,Adam Gaafar