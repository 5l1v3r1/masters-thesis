Buty, garnitury i sukienki szyte na miarę - już znasz. Fryzjer za każdym razem dobiera cięcie i kolor włosów, dedykowane wyłącznie tobie. Dlaczego więc masz pachnieć jak wszyscy, wyglądać jak każdy i używać tych samych produktów kosmetycznych, co twoi znajomi i znajomi twoich znajomych? Dziś na specjalne życzenie, możesz mieć własne: zabiegi estetyczne, zgodne z problematyką twojej twarzy i ciała, kremy zaprojektowane pod potrzeby twojej skóry czy zapach, który będzie tylko dla ciebie. Czas na indywidualne podejście do urody. L’Oreal od lat ma hasło, które we wszystkich językach mówi o wyjątkowości swoich klientek: Bo jesteś tego warta. Ale czy to wystarczające? Czy jesteśmy warte tego aby używać tych samych kosmetyków, po które mogą sięgnąć inne osoby? I czy na pewno dadzą nam one takie efekty, o które nam chodzi?Dopasowanie w gabinecie Jestem jednym z najwierniejszych pacjentów gabinetów dermatologicznych. Moja skóra jest wrażliwa, więc mam ograniczoną liczbę produktów i zabiegów, z których mogę korzystać. Ponieważ lista ta jest krótka, wiem, że każdą skórę, nie tylko moją powinno się traktować indywidualnie. Potrzebuje ona dogłębnej analizy i specjalnego dopieszczenia. Pierwszym takim adresem, gdzie można otrzymać usługę zabiegów szytych na miarę, są właśnie gabinety. Tak dermatologiczne, jak i kosmetyczne. Jeżeli twój przyjaciel, żona czy kuzynka, polecili ci dermatologa, który zrobił im yellow peel i są bardzo zadowoleni z jego rezultatów, niekoniecznie ten zabieg musi odpowiadać potrzebom i problemom twojej skóry. Dobry lekarz dermatolog lub medycyny estetycznej nie potraktuje cię sztampowo. Bo nawet jeśli twojej siostrze yellow peel odmłodził skórę o 5 lat, dla twojej może być zbyt intensywny. I nawet jeśli po głowie chodzi ci powiększenie ust, w dobrym gabinecie medycyny estetycznej, lekarz po pierwsze obejrzy i zbada jakość twojej skóry. Następnie, w specjalnym programie komputerowym, w którym zrobi ci zdjęcie, przeprowadzi symulację, jak takie usta pasują do twoich rysów twarzy. Efekt na komputerze widać od razu, więc wraz z lekarzem, będziesz mogła ocenić czy na pewno usta Angeliny są właśnie tym, czego właśnie oczekujesz. Usługę tę znajdziesz między innymi w Skin Clinic. Program wskazuje też największe potrzeby skóry pacjenta, niekoniecznie te, z których zdaje on sobie sprawę. Nieraz jest tak, że przychodzisz do gabinetu z problemem, który okazuje się błahy w stosunku do innych, gorszych kłopotów. Czasami zmarszczki, które wydawały ci się problematyczne, okazują się nieistotnie w stosunku do pozbawionych jędrności policzków czy żuchwy, która straciła pożądany owal. Podobnie jest w gabinetach kosmetycznych i spa. Minęły już czasy, kiedy przychodziło się do kosmetyczki na konkretny zabieg, którego opis ci się spodobał. I jeśli sprawa dotyczy masażu tajskiego czy ajurwedyjskiego, nie ma większego problemu. Natomiast jeśli się wybierzesz na mikrodermabrazję, a jesteś posiadaczką cery naczyniowej, dobra kosmetyczka powinna z marszu odmówić wykonania zabiegu. I polecić ci zupełnie inny, bardziej dopasowany do twoich potrzeb. Krem tylko dla ciebie Ceny najdroższych kremów świata oscylują pomiędzy dwoma a trzema tysiącami złotych. W tej kategorii kosmetyków premium do pielęgnacji, prym wiodą takie marki jak La Prairie, La Colline, La Mer, Guerlain, czy Giorgio Armani (słynne czarne kremy z tufem wulkanicznym z ukochanej wyspy Maestro). I tak naprawdę nie płaci się za samą markę, czy opakowanie. W kremach jest gros składników aktywnych i patentów, które są innowacyjne i kosztowne. Żeby dojść do tego, który składnik aktywny naprawdę działa, należy przeprowadzić wiele badań. A to kosztuje. Zresztą, każdy, kto używał kiedyś La Mer, wie, że za jego ceną, kryje się jakość i genialne efekty dla kondycji skóry. Ale pewna japońska niszowa marka, Menard, poszła o krok dalej. Na specjalne życzenie klienta, można było przeprowadzić mu badanie skóry, wysłać dokładny opis do Japonii i w kilka tygodni powstawał indywidualnie dobrany krem. Tylko dla ciebie i twojej skóry. Jego koszt wynosił ponad trzy tysiące złotych. Była to oczywiście usługa dla nielicznych. Była, ponieważ marka Menard, musiała wycofać produkcję kremów ze wszystkich krajów unijnych, jako, że były niezgodne z prawem UE. Jednak w perfumeriach Quality, gdzie można było je zamówić, nadal zanim dobierze się krem do skóry klienta, przeprowadza się szczegółowe badanie jakości skóry. I nie jest to jedyny adres, pod którym można usługę kremu na zamówienie znaleźć.Ozdobne flakony Wśród rzeszy fanów kosmetyków, wielu z nich jest kolekcjonerami pięknych przedmiotów. Opakowania kosmetyków, tak do pielęgnacji, makijażu, jak i perfum, to często małe dzieła sztuki użytkowej. Cieszą nie tylko oczy ich właścicieli, ale i stają się dekoracją, częścią wystroju ich mieszkań. Kryształowe flakony po perfumach od Lalique czy Baccarat to najpiękniejsza ozdoba łazienki lub toaletki, jaką sobie można wyobrazić. Jeżeli więc jesteś kolekcjonerką lub kolekcjonerem, oprócz limitowanych kolekcji butelek ulubionych zapachów, warto szukać unikatów. W perfumerii Mon Credo jest kolekcja limitowanych kryształowych flakonów, dopasowanych do znaków zodiaku, marki CNR Create z serii Galaxy (każdy flakon to unikat w cenie rzędu 2 430 złotych). Zapach szyty na miarę Jednak najbardziej luksusową usługą i chyba wymarzoną dla każdego fana perfum, jest stworzenie specjalnego zapachu. Od podstaw. Tylko dla ciebie i wedle twoich upodobań. Taką usługę od lat ma Dom Perfumeryjny Guerlain w Paryżu. Proces tworzenia zapachu, wiąże się więc z wycieczką do tego miasta. Ale jeśli akurat nie wybierasz się do Francji, możesz skorzystać z oferty perfumerii w Polsce. Zamówić je tu na miejscu, u najlepszych nosów świata i po kilku tygodniach otrzymać wymarzony, wyjątkowy zapach. W 2001 roku Francis Kurkdjian stworzył atelier zapachowe Bespoke i ofertę perfum na zamówienie, z myślą o prywatnych klientach. Zanim przejdziesz do konkretów, jakie nuty podobają ci się najbardziej, najpierw opisujesz swoje emocje dotyczące kolorów, smaków, wspomnień z dzieciństwa. Wszystko ma znaczenie i wpływ na charakter zapachu, który do ciebie będzie dopasowany jak druga skóra. Ceny zaczynają się od 15 000 Euro. W tym otrzymujesz dwa 60 ml flakony zapachu w walizeczce. Każde uzupełnienie flakonów zaczyna się od 180 Euro. Perfumiarz, który je tworzy dla ciebie, nikomu innemu ich nie przekazuje. Receptura jest tajna i unikatowa. Kilian Hennessy, o którym mogliście już u nas przeczytać, też praktykuje taką usługę zapachów szytych na miarę. On pracuje nad nimi w sposób przypominający pracę kreatora mody haute couture. Tak długo rozmawia i ustala z klientem szczegóły, żeby na pewno zapach odpowiadał jego lub jej oczekiwaniom. Perfumy są przelewane do dwóch 500 ml flakonów, opakowane w drewniane lakierowane pudełko, zamykane na specjalny kluczyk. W środku pudełka znajdziesz też poręczne opakowania 6 zapachów w butelkach 50 ml - ikon Kilian i 3 flakoników idealnych na podróż, o mniejszych pojemnościach (ty decydujesz, które zapachy chcesz w opakowaniu otrzymać). Na zapachach może znaleźć się też nazwa przez ciebie wymyślona lub twoje imię i nazwisko. Cena takiej usługi jest kosmiczna. Bez względu na ilość spotkań i prób, które Kilian Hennessy wykona, 30 000 Euro.,Maria Kowalczyk