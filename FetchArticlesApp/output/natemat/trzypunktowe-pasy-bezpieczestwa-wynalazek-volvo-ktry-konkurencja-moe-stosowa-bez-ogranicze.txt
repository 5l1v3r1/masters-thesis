Minęły już ponad 54 lata od momentu, kiedy w salonie Volvo w Kristianstad w Szwecji pojawił się pierwszy na świecie samochód ze standardowo zainstalowanymi trzypunktowymi pasami bezpieczeństwa. Miało to miejsce dokładnie 13 sierpnia 1959 roku. Autorem tego wynalazku jest Nils Bohlin – inżynier Volvo, którego wysiłek doceniły również pozostałe firmy motoryzacyjne, gdyż w trosce o bezpieczeństwo wszystkich użytkowników dróg szwedzki producent samochodów zezwolił konkurencji na bezpłatne wykorzystanie ich rozwiązania. Co więcej, w samochodach Volvo trzypunktowe pasy bezpieczeństwa wprowadzono w wyposażeniu standardowym na przednich i tylnych siedzeniach już w 1967 roku, czyli w zaledwie 8 lat od debiutu tego rozwiązania. Według szacunków Volvo, to stosunkowo proste urządzenie w ciągu kilkudziesięciu lat uratowało życie ponad miliona osób. W dzisiejszych czasach ciężko sobie wyobrazić jazdę samochodem bez tego wynalazku. Wystarczy przytoczyć dane statystyczne z raportu „Wypadki drogowe w Polsce w 2012 roku” wydanego przez Komendę Główną Policji – w zeszłym roku doszło do ponad 37 tysięcy wypadków, w których śmierć poniosło 3 571 osób, a rannych zostało 45 792 osoby. Ciekawe o ile istnień ludzkich mogłoby zostać uratowanych, gdyby każdy z uczestników tych kolizji miał zapięte pasy bezpieczeństwa. Do dzisiaj pas bezpieczeństwa pozostaje jednym z najważniejszych elementów systemu bezpieczeństwa samochodu, a jego stosowanie jest w większości krajów obligatoryjne. Zmniejsza bowiem ryzyko śmierci lub poważnego urazu podczas zderzenia nawet o 50 procent. Można pokusić się o stwierdzenie, że jest to najpowszechniej stosowana i najbardziej istotna innowacja w dziedzinie bezpieczeństwa w samochodach osobowych, w ciągu ponad 120 lat historii motoryzacji. Przed 13 sierpnia 1959 roku istniały również inne typy pasów bezpieczeństwa. Jednym z najpopularniejszych rozwiązań był dwupunktowy pas biodrowy, który jeszcze kilka lat temu był często stosowany w środkowym miejscu tylnej kanapy 5-osobowego pojazdu. Pojawiły się również inne warianty trzypunktowego pasa bezpieczeństwa, aczkolwiek nie były one tak skuteczne jak rozwiązanie zaprojektowane przez Nilsa Bohlina. Zwłaszcza przy wysokich prędkościach. Zasada działania trzypunktowych pasów bezpieczeństwa Według Nilsa Bohlina, wynalazcy trzypunktowych pasów bezpieczeństwa: „Pas musi pochłaniać siłę w odpowiednim miejscu – w okolicach miednicy i klatki piersiowej, gdzie ciało jest najbardziej odporne. Jednocześnie musi być łatwy w użytkowaniu i regulowaniu”. Najważniejszymi cechami projektu Szweda są: system złożony z pasa biodrowego i pasa tułowia, zapinanie pasów obok fotela, klamra o kształcie litery „V” o końcówce skierowanej ku podłodze oraz pozostawanie pasa w miejscu i brak ruchu przy obciążeniu. Pas zostaje odpowiednio nastawiony podczas zderzenia – tzw. samonawijacz napina bowiem pas wokół tułowia. Następnie zmniejsza nacisk we właściwym momencie, by ciało było uciskane możliwie najłagodniej, a wszystko to dzieje się w ciągu zaledwie kilku tysiącznych sekundy. Otwarty patent Volvo – w trosce o bezpieczeństwo wszystkich użytkowników samochodów Pierwszymi samochodami wyposażonymi w tę innowację na rynku skandynawskim były słynne do dziś modele Volvo PV544 oraz Volvo Amazon (120). Volvo było także pierwszym producentem samochodów na świecie, który wyposażył standardowo wszystkie swoje auta w trzypunktowy pas bezpieczeństwa. Firma Volvo Cars zastrzegła wzór tego rozwiązania w postaci tzw. otwartego patentu, w trosce o wzrost bezpieczeństwa wszystkich użytkowników samochodów, a nie tylko marki Volvo. Każdy producent samochodów mógł bezpłatnie wykorzystać ten wzór. Wykonano pierwszy duży krok w kierunku poprawy bezpieczeństwa użytkowników samochodów. Nie doszło jednak od razu do rewolucji w motoryzacji, gdyż trzeba było najpierw przekonać nabywców samochodów i producentów do zdolności ratowania życia ludzkiego, jakie dają trzypunktowe pasy bezpieczeństwa. Volvo przekonało motoryzacyjny świat do swojego wynalazku Szwedzki producent wprowadził trzypunktowy pas bezpieczeństwa w Standach Zjednoczonych i wielu rynkach Europy już w 1963 roku. Volvo przeprowadziło później wiele testów zderzeniowych z udziałem samochodów wyposażonych w różne rodzaje pasów bezpieczeństwa. Wyniki jasno wskazały na przewagę rozwiązania stworzonego przez Nilsa Bohlina nad konkurencyjnymi systemami. Eksperci Volvo cztery lata później przedstawili przełomowy „Raport o 28 000 wypadków”. W raporcie wykorzystano dane ze wszystkich wypadków samochodów marki Volvo w Szwecji z okresu jednego roku. Raport dowiódł jednoznacznie, że pas bezpieczeństwa ratowały życie i ograniczały występowanie urazów o około 50-60 procent. Dzisiaj trzypunktowe pasy bezpieczeństwa są montowane w samochodach na całym świecie, a razem z poduszkami powietrznymi, samonawijaczami i ogranicznikami siły są fundamentalnymi elementami wewnętrznego systemu bezpieczeństwa pasażerów pojazdów. Niemniej jednak konieczne jest prowadzenie działań na rzecz dalszego upowszechnienia stosowania pasów bezpieczeństwa. Nie we wszystkich częściach świata zapinanie pasów jest obowiązkiem, a wielu użytkowników samochodów nie zdaje sobie sprawy z konsekwencji, jakie wynikają z rezygnacji zapinania pasów bezpieczeństwa podczas jazdy. Zachęcamy Was do zapinania pasów bezpieczeństwa, zwłaszcza, że w wielu nowoczesnych samochodach poduszka powietrzna nie zadziała, jeśli pasy nie zostaną zapięte. Ten dobry nawyk może kiedyś Wam lub Waszym bliskim uratować życie.,Artur Wróbel