W 24 z 27 państw Unii Europejskiej w 2012 roku wzrosły ceny papierosów. W niektórych krajach paczka jest nawet o osiem razy droższa niż za naszą wschodnią granicą. Polscy palacze się jednak nie zrażają - wciąż na potęgę kupują slimy i mentole. Z roku na rok papierosy są co raz droższe - taką tezę potwierdza ostatni raport firmy KPMG przygotowany na zlecenie koncernu Philip Morris International. Różnice w cenach pomiędzy poszczególnymi krajami Unii Europejskiej są znaczne. Na przykład w Wielkiej Brytanii za paczkę Marlboro zapłacimy 9,5 euro, a w Bułgarii tylko 2,61 euro. Nikt nie przebije jednak sąsiadów ze wschodu: w Rosji, na Ukrainie oraz Białorusi cena za paczkę to niewiele ponad euro. Osiem razy mniej niż w Wielkiej Brytanii! Czytaj także: Do Ameryki daleko. Zobacz wszystkie sposoby polskich przemytników papierosów Polska, jeśli chodzi o drożejące papierosy, nie jest wyjątkiem. Na koniec 2011 roku 20 sztuk Marlboro kosztowało u nas 2,86 euro, a na koniec 2012 roku już 3,08 euro. To oznacza wzrost o 7 proc. i na tym prawdopodobnie nie koniec, bo nic nie wskazuje na to, by trend miał się odmienić. Ciekawie wygląda porównanie, ile papierosów mentolowych i tzw. slimów wypalają obywatele konkretnych państw UE. Okazuje się, że mentole szczególnie upodobali sobie Finowie – co piąty wypalany przez nich papieros ma właśnie taki smak. Na drugim miejscu są palacze z Polski. W naszym kraju mentole to 19 proc. całego spożycia tytoniu. Czytaj także: Producenci papierosów idą na wojnę z unijnym zakazem. Wycofanie "slimów" i "mentoli" może pogrążyć wschodnią Polskę W porównaniu z unijną średnią, która oscyluje wokół 4 proc., to naprawdę sporo. A biorąc pod uwagę, że pod względem ogólnej liczby wypalanych mentoli (a nie tylko procentowego udziału w całej konsumpcji) jesteśmy nawet na pierwszym miejscu, zdecydowanie nie ma powodów do zadowolenia. Jeszcze gorzej wypadamy w "klasyfikacji slimów". Tutaj nasza pierwsza pozycja także nie jest zagrożona – Polacy wypalają rocznie niespełna 14 mld slimów, a wzrost spożycia na przestrzeni ostatniego roku jest nieporównywalny z żadnym innym krajem (wyniósł ponad 2 mld papierosów). Czytaj cały raport KMPG Firma analityczna Roland Berger Strategy Consultants na zlecenie koncernu tytoniowego zbadała także, jakie skutki może mieć dla Polski nowa dyrektywa tytoniowa Unii Europejskiej. Jeśli w życie wejdzie zakaz sprzedaży papierosów slim i mentolowych, Polska może stracić 50 tysięcy miejsc pracy oraz ok. 780 milionów euro z tytułu wpływów podatkowych. Z raportu wynika, że nielegalny handel stanowi dziś około 11% konsumpcji papierosów w Unii. Po wprowadzeniu dyrektywy dotyczącej wyrobów tytoniowych może wzrosnąć o 25%-55%. Papierosy slim i mentolowe będą bowiem dostępne tylko na czarnym rynku i w legalnym obrocie nie da się ich kupić.,Marcin Długosz