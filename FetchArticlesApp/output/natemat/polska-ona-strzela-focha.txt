O mężu już było, jak bogowie przykazali, czyli na samym początku. Teraz czas na sprawy drugorzędne, czyli żonę. Ale żonę nie byle jaką, bo naszą dumę narodową, Żonę-Polkę. Rodowitą Słowiankę na swojskiej śmietanie chowaną, z warkoczem do pasa i rumianym licem. No i, jak ukazuje ostatnio nasza pop “kultura”, obdarzoną konkretnym cycem. W czasach globalizacji, internacjonalizacji i europejskiej integracji odwiedzają nasze pola i lasy wszelkiej maści obcokrajowcy. I patrzą. I widzą! A polska kobieta, dziewczyna, żona w oczach przedstawicieli ludności nie-polskiej jest zjawiskiem fascynującym. Niby Europejka, a tradycjonalistka, niby feministka, ale skarpety wypierze. Niby kobieco delikatna, ale jak trzeba to ścierą przez łeb zdzieli. Niby romantyczna, ale zamiast mizdrzyć się, uwodzicielsko trzepotać rzęsami i pląsać wokół samca, woli kolejkę sieknąć, siarczyście zakląć i zagryźć małosolnym. Smalcem nie pogardzi, ani bigosikiem. Ani myśli drętwo w sałacie widelcem dziobać. Jak o kobietach, to wiadomo, trzeba zacząć od aparycji. A, że ta polska jest miła dla oka, to sprawa jasna. Co więcej, Polska żona i jej miła dla oka aparycja jest na międzynarodowej arenie żon i konkubin relatywnie tania w utrzymaniu. Lubuje się bowiem w produktach lokalnych, a przy dbaniu o urodę i sylwetkę sięga po sposoby sprawdzone, bezpieczne i bliskie naturze. Większość przedstawicielek płci pięknej nadwiślańskich ziem wymyślnym zabiegom medycyny estetycznej póki co przygląda się raczej z nieufnością i politowaniem. Jak donoszą obcokrajowcy poszukujący wśród naszych Pań bratniej duszy, Polka ma zazwyczaj ładne włosy, pod warunkiem, że w przypadku nastolatki – nie farbuje ich na blond w odcieniu wściekłej żółci, a w przypadku Pani w wieku średnim – nie skraca fryzury na tzw. “Ciotkę Klotkę” i nie farbuje jej na kolor szalona wiśnia. Ale wobec norm zachodnio-hollywódzkich, zbyt rzadko wybiela zęby. A kawkę, i owszem! Styl ubioru reprezentuje dziewczęcy, wygodny, bardziej skromny niż estradowy. Ubiera się różnorodnie, czasem nowocześnie i szykownie, ale głównie w niezbyt obcisłe dżinsy. Nie znaczy to, że o siebie nie dba i chodzi jak niechlujny lump w obdartych gaciach. Zwraca uwagę płci przeciwnej, zwłaszcza na wiosnę, kiedy to zrzuca z siebie puchate kurtały i radzieckie czapki futrzanki. Kompleksy, których ma ilość umiarkowaną, leczy na solarium i ćwicząc turbo spalanie jedząc twarożki ze szczypiorkiem. Kocha prawdziwy polski chleb i gardzi fast foodami. Odrzuca sztuczne słodziki w obawie przed rakiem, ale na imprezie popala papieroski. Obcokrajowcy na łowach w Polsce prędzej będą narzekać na brak krągłości u Polskich kobiet, niż na owych krągłości nadmiar. W tematach mniej powierzchownych, takich jak osobowość, sprawa kobiety polskiej jawi się jako równie złożona. Nie należy spodziewać się po kandydatce na Żonę-Polkę zbytniej dyplomacji. Taka nie dość, że nie owija w bawełnę, paple co jej ślina na język przyniesie i wybucha gniewem w sytuacjach konfliktowych, to jeszcze potrafi swojemu partnerowi ciosać kołki na głowie za nie naprawienie kranu w zlewie. ALE! Polska dziewczyna, narzeczona oraz, jak dobrze pójdzie, żona nie należy do gorących lwic temperamentu. Jest czuła, kochająca i oddana, ale nie lubi migdalenia się na widoku, ani przesadnego demonstrowania afektacji. Próżno szukać u jej boku uniesień niczym z telenoweli. Ale dzięki temu podczas awantur obędzie się bez rękoczynów i krzyków . Ma dystans do siebie. Lubi sobie pożartować, a jeszcze bardziej ponarzekać. Często porusza tematy poważniejsze niż szminki i szpilki. W tematach błahych, od gadania o modzie woli plotki o niesnaskach ze znajomymi i narzekanie na partnerów i/lub dzieci. Typowa Polka nie lubuje się w komplementach. Każda polska babcia, matka, ciotka, wnuczka i sąsiadka jak jeden mąż (bądź żona) krzywi się na podejrzanie miłe słowa. W każdym komplemencie węszy podstęp i samczą niegodziwość. Polskie głowy to mocne głowy. Także te kobiece. Lubią posiedzieć przy drinku, winku czy kieliszeczku. Ale nie upijają się niegodziwie do nieprzytomności, nikt ich z chodników zbierać nie musi (na ogół). Żona Polka jest istotą niezależną, zdecydowaną, swoje zdanie ma. Radzi sobie w życiu i w kasze dmuchać nie pozwoli. Ale paradoksalnie ciągnie ją do ślubu i dzieci. Pędzi za narzeczonym w siną dal i jest w stanie poświęcić inne sfery życia dla konwenansów rodziny. Ceni sobie staromodne wartości, takie jak potomstwo i suknia z welonem. Rzadko kiedy bywa rewolucjonistką obyczajową. A gdy już nieszczęśnika takiego za frak zaciągnie do ołtarza, lub (co wśród młodych zdarza się coraz częściej) do urzędu cywilnego, bywa zaborczą zazdrośnicą. . Jest postrzegana jako niezbyt aktywna czy zmienna, rzadko przejmująca inicjatywę. Życie z Polką jest raczej spokojną, przyjemną rutynką. Ale żeby nie było zbyt nudno, w przypadku niesnasek z ukochanym, zamiast wałkowania rozmów o związku i uczuciach, czyli, tak zwanej (na zepsutym Zachodzie) , Polska Żona woli rozwiązania bardziej teatralne. Zgodnie z jej rozedrganą wschodnią duszą i słowiańską fantazją, Polska Żona w sytuacjach kryzysowych . I taka sfochowana, dąsą się i dąsa, dopóty, dopóki nie wymusi na winowajcy przeprosin, żalu za grzechy, gorliwej przysięgi poprawy oraz deklaracji dozgonnego uwielbienia jej Królewskiej Mości Żony Polki Słowianki. A bez skruchy i błagania o wybaczenie, cóż… Adieu. Arrivederci. Adios!,Karolina Perez Sima