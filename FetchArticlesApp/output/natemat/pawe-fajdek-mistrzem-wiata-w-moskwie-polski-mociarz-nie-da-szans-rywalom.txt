Mamy pierwsze złoto lekkoatletycznych mistrzostw świata! We wspaniałym stylu po medal sięgnął 24-letni młociarz Paweł Fajdek. Jest najmłodszym mistrzem świata w historii tej dyscypliny. Paweł Fajdek zdobył złoty medal na lekkoatletycznych mistrzostwach świata w Moskwie. Młody polski młociarz we wspaniałym stylu pobił rywali, już w pierwszej próbie rzucając młot na odległość 81,97 m. Jednocześnie ustanawiając w ten sposób także swój rekord życiowy. Jego wyczynu w Moskwie nie udało się poprawić żadnemu z utytułowanych przeciwników. W ten sposób pochodzący z Zamościa Paweł Fajdek w imponujący sposób kontynuuje tradycje polskiego młociarstwa idąc w ślady utytułowanego Szymona Ziółkowskiego i niezapomnianej Kamili Skolimowskiej. Fajdek to zresztą wychowanek tych samych trenerów, co poprzedni polscy mistrzowie. Paweł Fajdek w zawodach rangi międzynarodowej dał się po raz pierwszy poznać w roku 2008, gdy na mistrzostwach świata juniorów w Bydgoszczy zajął czwarte miejsce. W roku 2011 zdobył złoty medal tej imprezy. W tym samym roku wywalczył również złoto uniwersjady. Wyczyn ten powtórzył na tegorocznej uniwersjadzie, by dziś sięgnąć także po najwyższe laury na mistrzostwach świata.,Jakub Noch