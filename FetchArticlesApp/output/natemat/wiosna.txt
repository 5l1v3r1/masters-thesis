Wiosna jakby odpuściła, ale tylko pozornie. Nadszedł czas, aby robić porządki w ogródkach, wygrabić wszelkie pozostałości po zimie, odkryć wszystkie rośliny, przekopać i zasilić nawozami naturalnymi glebę. To jest również dobry czas, aby posadzić krzewy i drzewa, nie tylko owocowe. Ja już posadziłam hortensję „ Anabelle” mahonię, 3 krzewy róż, pecherznicę czerwona „diablo”, kolejną budleję, tym razem różową i grusze „ Benkreta Williams”. Odmiana bardzo stara, znaleziona około połowy XVIII wieku przez Staira w Anglii jako przypadkowa siewka, do uprawy wprowadzona w 1797 przez Williamsa. W USA wprowadzona do uprawy w roku 1817 pod nazwą Bartlett. W Polsce wpisana do Rejestru Odmian Roślin Sadowniczych w 1990 roku, obecnie rzadziej uprawiana. Koniec marca to dobry czas, aby zacząć wysiewać wprost do gruntu pietruszkę, groch, bób, rzodkiewkę i cebulę. Przy wysiewaniu warzyw należy pamiętać, że warzywa, podobnie jak ludzie, lubią sąsiedztwo innych mniej lub więcej. I tak np. Cebula ma dobrych sąsiadów w ogórkach, burakach, pomidorach, marchwi, pietruszce, sałacie, majeranku i truskawkach. Nie znosi sąsiedztwa fasoli, grochu, kapusty i rzodkiewki. Czosnek może być sadzony w sąsiedztwie ogórka, pomidora, sałaty, marchwi, buraka, bazylii, tulipanów, malin, truskawek oraz drzew i krzewów owocowych. Nie lubi natomiast fasoli, grochu i warzyw kapustnych. Por czuje się dobrze obok ogórka, sałaty, marchwi, rzodkiewki, selera, pomidora, pietruszki i truskawki. Nie toleruje fasoli, grochu i buraka. Fasola dobrze sobie radzi przy ogórku, warzywach kapustnych, sałacie, rzodkiewce, buraku, selerze, szpinaku, koprze, aksamitce i truskawkach. Nie radzi sobie przy grochu, czosnku, porze i cebuli. Groch lubi sąsiedztwo ogórka, warzyw kapustnych, sałaty, marchwi, buraka, kopru, nasturcji i nagietka. Nie toleruje fasoli, ziemniaków, pora i cebuli. Ogórki czują się świetnie w uprawie współrzędnej z fasolą, grochem, sałatą, burakiem, selerem, szpinakiem i koprem. Nie maja zbytniej estymy do ziemniaka, pomidora i rzodkiewki. Pomidor lubi fasolę, sałatę, paprykę, pora, seler, cebulę czosnek i bazylię. Nie lubi zaś grochu, ogórków i kopru włoskiego. Sałata lubi mieć w pobliżu groch, ogórki, kapustę, marchew, miętę pieprzową,rzodkiewkę i pomidora. Warto tej reguły przestrzegać, gdyż się sprawdza w praktyce. Ja stosuję się do tej zasady od wielu lat, naprawdę działa. Plony są obfitsze, choroby się nie imają. Do tego wśród warzyw sadzę również zioła i kwiaty, takie jak aksamitki, nagietki i nasturcję, które przyciągają ku sobie i zwalczają wiele szkodników atakujących warzywa.,Beata Wielgosz