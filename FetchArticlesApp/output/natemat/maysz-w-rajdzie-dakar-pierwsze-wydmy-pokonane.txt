Dzisiejszy etap to prawdziwy maraton, jak na Rajd Dakar przystało. Po przejechaniu 365 km asfaltowej dojazdówki, kierowcy musieli zmierzyć się z liczącym aż 433 km, bardzo trudnym, odcinkiem specjalnym. Według organizatorów to "najszybszy" etap, co oznacza, że zawodnicy cały czas musieli utrzymywać bardzo wysokie tempo. Najszybszy dziś Stephane Peterhansel pokonał pełną piasku i wertepów trasę w 3 godziny i 52 minuty, co daje średnią ponad 100 km/h! O 16:00 czasu polskiego na trasie drugiego odcinka specjalnego z San Luis wystartował Adam Małysz. Adam z Rafałem przez większość trasy również utrzymywali dobre, równe tempo, jednak nie ustrzegli się problemów. - Dzisiaj dzień pełen mocnych wrażeń. Mieliśmy dachowanie pod sam koniec trasy, już po przejechaniu przez słynne szare wydmy. Przejeżdżaliśmy wtedy przez rzekę na niskim ciśnieniu opon, a do mety brakowało nam niespełna 30 km. Obok nas dachowała również Toyota innego zawodnika z Kazachstanu. Na koła podstawił nas Martin Kaczmarski, za co mu dziękujemy. Od momentu wywrotki jechaliśmy już bardzo zachowawczo ze względu na brak hamulców. - skomentował Adam Małysz. Mając na uwadze, że przed nimi jeszcze kolejne etapy rajdu, Adam i Rafał musieli mocno zwolnić, co w rezultacie przełożyło się na osiągnięcie przez nich 26-stej lokaty w 2. etapie. W klasyfikacji generalnej zajmują 21 miejsce, tracąc do lidera 1 godzinę 18 minut i 40 sekund. - Niezależnie od dzisiejszych emocji czujemy się bardzo dobrze i spokojnie wytrzymaliśmy wszystkie warunki. Mamy nadzieję, że nasi mechanicy wszystko dzisiaj naprawią. Mamy dobre nastroje przed jutrem. Jesteśmy dobrej myśli i walczymy dalej! – dodał Małysz. Chociaż to dopiero drugi odcinek specjalny z przygotowanych 13 OS-ów, organizatorzy postanowili już na początku sprawdzić umiejętności zespołów. Ostatnie 100 km OS-u zawodnicy jechali przez trudny teren, szare wydmy Nihuil. Ten szary piach to świadectwo aktywności wulkanicznej, która jest tu obecna od tysięcy lat. Ten teren jest prawdziwym sprawdzianem dla kierowców i ich pilotów. W sumie załogi pokonały dzisiaj prawie 800 km. Jutro niecałe 600 km, w tym 301 km trasy trzeciego odcinka specjalnego przez górzyste tereny z San Rafael do San Juan. Kierowcy spotkają się z dużą różnicą wysokości. Najwyższy punkt na trasie to ponad 3 000 m n.p.m.! Prawdziwa rywalizacja dopiero się zaczyna.,Marcin Długosz