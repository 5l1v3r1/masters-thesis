Amerykański dziennikarz i pisarz Walter Isaacson zasłynął przede wszystkim bestsellerową biografią Steve'a Jobsa, która ukazała się w 2011 roku. Przedtem Isaacson napisał biografie Alberta Einsteina, Benjamina Franklina i Henry'ego Kissingera. Jak tylko dowiedziałem się że nakładem wydawnictwa Insignis ukazała się najnowsza książka Waltera Isaacsona "Innowatorzy" traktująca o innowacjach formujących epokę cyfrową wiedziałem iż muszę ją przeczytać. Na pewno jest to dość czasochłonne zajęcie, gdyż książka liczy ponad 700 stron, ale lektura "Innowatorów" bywa fascynująca. Pełny tytuł książki to "Innowatorzy: O tym, jak grupa hakerów, geniuszy i geeków wywołała cyfrową rewolucję". Owa cyfrowa rewolucja obejmowała przede wszystkim wynalezienie tranzystora, komputera (w tym osobistego) i Internetu. W "Innowatorach" Isaacson podkreśla rolę pracy zespołowej przy narodzinach innowacji ery komputerowej. Pierwszy rozdział jest w dużej mierze poświęcony Adzie Lovelace (córce słynnego poety Lorda Byrona), która zapisała się w historii nauki przede wszystkim burzliwą współpracą z projektantem nigdy nie zbudowanej Maszyny Analitycznej Charlesem Babbage'm. Ta brytyjska matematyczka w swoich notatkach opracowała pierwszy algorytm i dzięki temu często uznawana jest za pierwszą programistkę (zainspirowały ją tzw. krosna Jacquarda). Jej imieniem nazwano potem język programowania. Następnie Isaacson w kolejnych rozdziałach prezentuje poszczególne wynalazki skupiając się na pracy zespołowej (czasem też indywidualnej) inżynierów, naukowców i programistów dzięki której powstały: komputer i koncepcja sztucznej inteligencji, programowanie, tranzystor, układ scalony, gry komputerowe (w tym pionierska "Spacewar!" z 1962 roku), Internet (pierwotnie ARPANET od 1969 roku), komputery osobiste (m.in. Apple I i Apple II), software (m.in. BASIC, ale też Linux ), sieć online (od 1990 roku World Wide Web) i www (pierwsze blogi, Wikipedia, Google). Innowatorzy opisani w książce to między innymi Charles Babbage, Ada Lovelace, Vannevar Bush, Alan Turing (i jego słynny test), Grace Hopper, John Mauchly, John von Neumann, William Shockley, J.C.R Licklider, Doug Engelbart, Robert Noyce z Intela, Bill Gates i Paul Allen (Microsoft), Steve Jobs i Steve Wozniak (Apple), Linus Torvalds (od Linuxa), Tim Berners Lee (World Wide Web), Lee Felsenstein, Jimmy Wales (Wikipedia), Larry Page i Sergey Brin (Google). Liczba osób pojawiających się w "Innowatorach" jest doprawdy imponująca, tutaj wymieniam najbardziej znaczących pionierów. Ludzi, którzy kolektywnie współpracowali ze sobą w celu stworzenia cyfrowych innowacji i osiągnięcia symbiozy człowieka z komputerem. Książka kończy się na powstaniu wyszukiwarki Google - trochę szkoda, gdyż można było wspomnieć jeszcze o big data, anonimowej sieci TOR, chmurach obliczeniowych czy inwigilacji NSA ujawnionej przez whistleblowera Edwarda Snowdena. Książkę czyta się momentami z zapartym tchem. Choć bardzo długa jest napisana w sposób niezwykle klarowny i przystępny. Przykładowo w "Innowatorach" sporo uwagi Isaacson poświęca brytyjskiemu kryptologowi i matematykowi Alanowi Turingowi, który popełnił samobójstwo, gdyż musiał się poddać chemicznej kastracji z powodu homoseksualizmu. Ciekawe są także dywagacje na temat sztucznej inteligencji i próba odpowiedzi na pytanie: czy i kiedy komputery nauczą się myśleć, odczuwać, okazywać emocje? Czy w dalekiej przyszłości staną się inteligentniejsze od ludzi i dojdzie do buntu maszyn? Mrożąca krew w żyłach perspektywa, acz obecnie nierealna (choć to moje subiektywne zdanie).,Bartłomiej Krawczyk