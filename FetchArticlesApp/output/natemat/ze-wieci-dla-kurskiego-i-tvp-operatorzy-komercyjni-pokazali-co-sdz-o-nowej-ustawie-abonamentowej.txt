Kolejne złe wieści dla Jacka Kurskiego i Telewizji Polskiej. I tym razem nie chodzi już o to, kto nie chce występować na skażonych polityką festiwalach, a kto nie chce przykładać się do nowego i budzącego wątpliwości sposobu finansowania mediów publicznych. Swój stanowczy sprzeciw dla reformy systemu abonamentowego w wersji zaproponowanej ostatnio przez rząd właśnie zgłosili członkowie Polskiej Izby Komunikacji Elektronicznej, a także ITI Neovision i Cyfrowy Polsat. Jak informowaliśmy w naTemat, Ministerstwo Kultury i Dziedzictwa Narodowego przygotowało projekt nowelizacji przepisów dotyczących abonamentu radiowo-telewizyjnego, która w szybki sposób miałaby pozwolić na uszczelnienie systemu ściągania tej daniny. Projekt – nad którym pracuje już Sejm – zakłada, że o tym, od kogo ściągać abonament i na kogo nakładać kary za jego niepłacenie pomogą informować operatorzy sieci kablowych i platform cyfrowych. Kontrowersje wzbudza jednak nie tylko sposób, w jaki państwo miałoby uzyskiwać dostęp do baz danych klientów, ale też nierówne traktowanie obywateli, którym skutkować będzie przyjęcie nowych przepisów. Konstruowanych głównie z myślą o osiągającej coraz grosze wyniki finansowe i zadłużającej się na potęgę Telewizji Polskiej. Jeden z ostatnich kredytów prezes TVP Jacek Kurski miał brać wręcz "pod zastaw" nowego abonamentu. Jeżeli jednak operatorzy komercyjni nie podporządkują się nakładanemu na nich obowiązkowi i będą kwestionowali nowe przepisy, ściągalność abonamentu może się nie poprawić. A właśnie taki scenariusz zdaje się zapowiadać oświadczenie sygnowane przez prezesa zarządu Polskiej Izby Komunikacji Elektronicznej Jerzego Straszewskiego, także członka zarządu ITI Neovision Artura Przybysza i członka zarządu Cyfrowego Polsatu Dariusz Działkowskiego. Trafiło ono do członków Prezydium Sejmu i szefów wszystkich klubów parlamentarnych. A czytamy w nim, że operatorzy sprzeciwiają się "rozwiązaniu tymczasowemu" i wnoszą o "niezwłoczne podjęcie prac nad rozwiązaniem docelowym, zgodnym z przepisami prawa, interesem publicznym i zasadami sprawiedliwości społecznej, które będzie przewidywało powszechny pobór abonamentu, a nie jedynie od części obywateli".,Jakub Noch