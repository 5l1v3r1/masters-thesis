Wróżby z tarota, spoglądanie w szklaną kulę, rytuały ochronne - za takie usługi klienci płacą setki złotych. Najpopularniejsi wróżbici kasują nawet 300 zł za godzinną konsultację. Porady cieszą się w Polsce ogromną popularnością. Aż 60 proc. Polaków wierzy w skuteczność wróżb i przepowiedni. Wróżbita Maciej, gwiazda stacji EZO TV za prywatną, godzinną konsultację życzy sobie aż 300 zł. W porównaniu z innymi wróżbitami stawka jest wygórowana. Wizyta u osoby przepowiadającej przyszłość z kart to zwykle wydatek od 60 do 170 zł. Cena zależy zwykle od popularności i opinii, jaką wśród klientów cieszy się osoba wykonująca takie usługi. Tak naprawdę trudno dokładnie ustalić, ile zarabiają osoby parające się ezoteryką. Serwis wynagrodzenia.pl policzył jednak, ile potencjalny klient musi zapłacić za pracę wróżbity. Oferta jest nadzwyczaj szeroka, a ceny zróżnicowane. Klienci mają do wyboru doradztwo życiowe, tworzenie portretu numerologicznego, wybranie odpowiedniego amuletu, a także imienia dla dziecka. Zobacz także: Tajemnice snu. Kto miewa koszmary i o tym, że "Incepcja" jest możliwa [wywiad] Klienci mogą korzystać z porad w różnej formie. Na nurtujące pytania konsultanci odpowiadają za pomocą skype'a, e-maila, gadu gadu, czy rozmowy telefonicznej. Przyszli rodzice mogą zwrócić się o pomoc w wyborze imienia dla potomka. Za taką poradę zapłacą od 120 do 150 zł. Po dopłaceniu 20 zł dowiedzą się o ewentualnych uzdolnieniach czy predyspozycjach dziecka. Portret numerologiczny, czyli informacje czerpane z daty urodzenia to dodatkowy wydatek rzędu 50 zł. Za 200 lub 300 zł ezoteryk podpowie, kogo wybrać na potencjalnego współmałżonka. Wróżbici nie stronią od porad związanych z biznesem i karierą zawodową. Za odpowiednią opłatą doradzą, jaką wybrać nazwę czy siedzibę firmy, ustalą najdogodniejszy termin do rozpoczynania ważnych przedsięwzięć. Pomogą także w doborze pracowników. Koszt takiej usługi jest zwykle ustalany między zleceniodawcą, a wykonującym taką usługę, przeważnie wynosi ok. 250 zł. Zobacz także: Futurologia. Jeszcze nauka czy już wróżbiarstwo? Prof. Kleiber, szef PAN: "Przyszłości w pełni nie da się przewidzieć" Najdroższe w ofercie są tzw. rytuały. Klient może na przykład poprosić o odprawienie rytuału tarczy energetycznej, która ma go uchronić przed negatywnymi wydarzeniami. Pojedyncza usługa kosztuje 170 zł, jednak wróżbici przekonują, że by odniosła skutek, należy ją powtórzyć kilka razy. Klient zainteresowany taką usługą musi więc liczyć się z wydatkiem sięgającym nawet 1700 zł. Tańszy jest rytuał "odcięcia". Poddająca się mu osoba "ma rozpocząć życie na nowo" bez balastu negatywnych wydarzeń, ale i uboższa o 400 zł. Biznes wróżbiarski w Polsce jest w niezwykle dochodowy. Swoje usługi oferują nie tylko indywidualni ezoterycy. Zainteresowany klient może znaleźć w sieci wiele portali wróżbiarskich lub stacji telewizyjnych, gdzie "na żywo" można porozmawiać z konsultantem. Według badania wykonanego przez OBOP co piąty Polak korzystał z porad wróżbiarskich. W skuteczność i wiarygodność przepowiedni wierzy aż 60 proc. Polaków. Źródło: wynagrodzenia.pl,Anna Węglarczyk