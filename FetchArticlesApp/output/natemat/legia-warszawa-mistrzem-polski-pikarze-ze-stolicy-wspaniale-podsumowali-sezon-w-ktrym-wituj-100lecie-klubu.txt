Legia Warszawa przez uwikłanych w politykę pseudokibiców nie miała ostatnio najlepszego czasu. Osłodą na te kłopoty dla stołecznego klubu z pewnością będzie jednak zdobyte w niedzielny wieczór mistrzostwo Polski. Przypieczętowało je wysokie zwycięstwo nad Pogonią Szczecin. Wynikiem 3:0 zakończył się niedzielny mecz Legii Warszawa i Pogoni Szczecin w ostatniej kolejce ekstraklasy. To zwycięstwo dopełniło walkę legionistów o tytuł Mistrza Polski w sezonie 2015/2016. Stanowi ono też najlepszy prezent na obchodzone w tym roku 100-lecie Legii Warszawa. W ostatnich tygodniach klubowi z Łazienkowskiej 3 poza boiskiem nie wiodło się jednak najlepiej. Przypomnijmy, iż kilka dni temu TVN zdecydował o rezygnacji z emisji rocznicowego serialu "(L)egenda". Taką decyzję stacja podjęła po serii motywowanych politycznie incydentów z udziałem skupionego wokół barw Legii środowiska kibolskiego. "KOD, Nowoczesna, GW, Lis, Olejnik i inne ladacznice - dla Was nie będzie gwizdów, będą szubienice" - wielki transparent z takimi groźbami pojawił się na ostatnim meczu Legii Warszawa z Piastem Gliwice. Zapowiedź mordowania przeciwników Prawa i Sprawiedliwości ogłosili najbardziej fanatyczni kibice stołecznego klubu, którzy zasiadają na tzw. Żylecie. Do innego nieprzyjemnego wydarzenia doszło także podczas niedawnego finału Pucharu Polski z udziałem Legii Warszawa. Gdy prezydent Andrzej Duda pojawił się na trybunie honorowej Stadionu Narodowego, przywitano go donośnym buczeniem i gwizdami.,Jakub Noch