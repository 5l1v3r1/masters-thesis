Mówią, że podróże kształcą i mówią słusznie. Ciężko byłoby nam zliczyć ile dobrych, kulinarnych pomysłów przywieźliśmy z naszych małych i dużych podróży. Niektóre z przywiezionych przepisów, jak choćby omlet hiszpański lub tarator, czyli bałkański chłodnik, goszczą w naszej kuchni często. Inne, jak na przykład dosyć robotny, chorwacki szpinakowiec, robimy sobie tylko od czasu do czasu. Dzisiaj, kiedy afrykański żar zagonił nas do cienia, z wdzięcznością przypomnieliśmy sobie rady dotyczące przyrządzania orzeźwiającej sangrii, których na placu Figueira w Lizbonie udzielała nam nie tak dawno urodziwa Andréia. Trudno powiedzieć, czy dzisiaj Andréia również zachęca swym wysokim, wibrującym głosem do próbowania własnej roboty sangrii na lizbońskim targu. Po pogodowych mapach sądząc, nasz dzisiejszy upał jest jedynie umiarkowanym powiewem gorąca w porównaniu z tym, co muszą znosić Lizbończycy. Andréia pewnie odpoczywa więc w domu, a smętnie snujący się po targu turyści nie mają możliwości spróbowania jej ożywczo chłodzącego eliksiru. Na szczęście po rozmowie z naszą specjalistką od sangrii zrobiliśmy dokładne notatki i mogliśmy sami odtworzyć ten chłodzący napitek w wersji białej, a wiec wybitnie letniej. Kiedy tak odpoczywaliśmy w cieniu i sączyliśmy powolutku szklaneczkę sangrii, nasze myśli z wdzięcznością popłynęły do dalekiej Portugalii i urodziwej Andréi. Składniki: 1 butelka, białego musującego wina 100 ml likieru pomarańczowego 100 ml białego wytrawnego porto 200 ml soku z brzoskwiń lub pomarańczy Garść posiekanych świeżych truskawek 1 pomarańcza – pokrojona w plastry 1 cytryna – pokrojona w plastry 1 limonka – pokrojona w plastry 1 brzoskwinia – bez pestki, pokrojona w kostkę 1-2 łyżki brązowego cukru Lód w kostkach Przygotowanie: Owoce posypujemy cukrem i mieszamy. Wkładamy do lodówki na ok. 1 godziny. Owoce wraz z syropem, który puściły mieszamy z resztą składników. Na koniec dodajemy lód. Serwujemy w schłodzonych szklankach.,z niejednego garnka