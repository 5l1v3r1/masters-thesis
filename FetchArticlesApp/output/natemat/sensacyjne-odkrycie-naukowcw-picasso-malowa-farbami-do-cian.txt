"Czerwony fotel", jeden z obrazów Pabla Picassa, powstał dzięki użyciu farb, jakimi posługują się malarze pokojowi. Dzięki specjalistycznym metodom odkryli to amerykańscy naukowcy. "Historia sztuki może skorzystać na badaniach" – ocenia konserwator sztuki. Pablo Picasso używał farb, jakimi posługują się malarze pokojowi – taką informację podali amerykańscy naukowcy, którzy badali obraz. Posługując się nanosondą i promieniami X fizycy i chemicy z Argonne National Laboratory odkryli, że wielki malarz pracując nad płótnem "Czerwony fotel" posługiwał się farbami marki Ripolin (która zresztą istnieje do dziś). Próbki z płótna Picassa porównano z próbkami ze ścian, na których wciąż była oryginalna, pochodząca z lat 30. farba. Dlaczego hiszpański malarz eksperymentował z farbami do ścian? Jak podaje "Rzeczpospolita", prawdopodobnie chodziło o specyficzny efekt błyszczenia. Dzięki farbie do ścian na płótnie nie zostawały ślady pędzla. "Czerwony fotel" to obraz z 1931 roku. Znajduje się na nim dwudziestojednoletnia Marie-Therese Walter, którą Picasso poznał cztery lata wcześniej i rozpoczął z nią sekretny romans. Marie-Therese była przekonana, że Picasso zamierza ją poślubić. Po jego śmierci popełniła samobójstwo.,Anna Wittenberg