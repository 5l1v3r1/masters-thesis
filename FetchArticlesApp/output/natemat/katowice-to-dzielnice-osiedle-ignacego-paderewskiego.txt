Kolejne miasto w mieście, czyli tzw. Paderewa. Ulokowania w pobliżu Śródmieścia, wraz z Muchowcem tworzy dzielnicę. Sąsiedztwo Doliny Trzech Stawów i jednoczesna bliskość centrum sprawiają, że to jedna z atrakcyjniejszych okolic mieszkalnych Katowic. Osiedle Paderewskiego powstało, jak wiele innych, w czasie budowlanego boomu przełomu lat 70. i 80. Teren dzisiejszej dzielnicy należał pierwotnie do Zawodzia. Niedobór osiedli mieszkalnych i rosnąca liczba mieszkańców miasta zadecydowały o konieczności budowy osiedla. Decyzja o budowie zapadła w 1965 roku, a inwestorem była Katowicka Spółdzielnia Mieszkaniowa. Do konkursu na projekt osiedla przystąpiło pięć zespołów architektonicznych, nagrodzono jednak koncepcję przygotowaną przez katowicki „Miastoprojekt” i architektów Juranda Jareckiego*, Stanisława Kwaśniewicza i Ryszarda Ćwiklińskiego. Osiedle Paderewskiego było już kolejną realizacją Jareckiego, który znany jest z projektów w Śródmieściu, w tym m.in. domu handlowych – Zenitu czy Skarbka. Budowa przebiegała etapami od 1970 do 1980 roku. Zgodnie z pierwotnymi planami w skład osiedla miały wchodzić bloki o różnej wysokości. Gmachy jedenastopiętrowe zaplanowano najbliżej centrum miasta, a kolejne budynki miały stopniowo „schodzić” w dół – aż do dwupiętrowych przy stawach. Finalnie pomysł został jednak odrzucony, inwestorowi zależało bowiem nie tyle na ciekawym rozwiązaniu architektonicznym, ile na tym, by osiedle pomieściło jak najwięcej mieszkańców. Tak powstał kompleks jedenastopiętrowych bloków, które zostały uzupełnione przez pawilony usługowe, przychodnię, szkoły i przedszkola. Wygląd osiedla przez kolejne lata ulegał stopniowym zmianom, a pierwotna koncepcja urbanistyczna poszerzana była o następne inwestycje. Nie wpłynęło to jednak na atrakcyjność miejsca. Zielone tereny Doliny Trzech Stawów, Katowickiego Parku Leśnego i lotniska Muchowiec równoważą miejski gwar. Paderewa cieszy się opinią dobrego miejsca do mieszkania. Jest to też jedna z ważniejszych miejscówek dla deskorolkarzy i rolkarzy. Przed Pomnikiem Trudu Górniczego (PTG) dzięki zaangażowaniu lokalnych skaterów powstała otwarta skateplaza. Praktycznie zawsze można na niej spotkać miłośników deski i rolek, a w sezonie odbywają się tu zawody, pokazy i koncerty hiphopowe. Oprac. Hanka Kostrzewska * O projektach Juranda Jareckiego i jego wspomnieniach z czasów budowy Osiedla Paderewskiego można przeczytać także w magazynie „Reflektor” (http://www.rozswietlamykulture.pl/reflektor/2013/02/06/jurand-jarecki-projektant-katowic/) i w „Dzienniku Zachodnim” (www.dziennikzachodni.pl/artykul/625835,katowice-tak-powstawalo-osiedle-paderewskiego-zdjecia,id,t.html),Rajza Po Kato