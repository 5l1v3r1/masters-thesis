Od czegoś trzeba zacząć. W dzisiejszych czasach najkrótszą drogą do gwiazd jest występ w jednym z wielu talent-shows, jak X Factor czy Voice of Poland. Jednak jeszcze kilkanaście lat temu żądni sławy musieli próbować swoich sił na innych polach. Łaskawy dla wschodzących gwiazd okazał się rynek reklam. Komu otworzył drzwi do kariery? Brad Pitt pałaszujący Pringles, Ben Affleck stołujący się w Burger Kingu. Okazuje się, że najbardziej łaskawy dla młodych gwiazd był przemysł spożywczy. Dbająca o ciepło Cheryl Cole British Gas 1991 Zanim zdobyła międzynarodową sławę jako jurorka brytyjskiej edycji X Factor, musiała polegać na swojej urodzie. Uznana za najpiękniejszą dziewczynę w Newcastle, niedługo potem dostała propozycje występu w reklamach, m.in. dwóch spotach British Gas. Później, wygrywając program Popstars, razem z czterema uczestniczkami została członkinią zespołu Girls Aloud. Jednak niecałe dotychczasowe życie przeszło jej śpiewająco. W tzw. międzyczasie pracowała jako kelnerka. W 2010 roku, mimo wielkiego sukcesu singla „Fight for This Love”, nie udało jej się uratować małżeństwa i rozwiodła się z mężem – piłkarzem Ashleyem Cole'em. Jeden z trzech najlepszych obrońców na świecie nie potrafił uchronić się przed wyciekiem plotek o zdradzie. Żądny chipsów Brad Pitt Pringles 1989 Jeśli ktoś myśli, że Brada Pitta po raz pierwszy na ekranie można było ujrzeć w „Thelmie i Louise”, jest w błędzie. Bożyszcze kobiet rozpoczęło swoją karierę w bardzo krótkometrażowej produkcji – 30-sekundowej reklamie chipsów Pringles. Słodki uśmiech Brada sprawia, że niejedna z fanek podzieliłaby się z nim nie tylko chipsami, a na pewno wybaczyłaby mu irytujące chrupanie. Już w spocie widać błysk w oku amanta, co potwierdza dość pokaźna lista jego związków: z Jill Schoelen, Robin Givens, Juliette Lewis, Thandie Newton, Gwyneth Paltrow i Sonitą Henry, a także z Jitką Pohlodek, Katją von Garnier, Jennifer Aniston i ostatecznie Angeliną Jolie. Brad Pitt zasługuje na podziw nie tylko ze względu na podboje miłosne. Już dwudziesty trzeci rok zajada chipsy w Kalifornii, a wciąż jest w świetnej formie. Uzależniona od żelków Lindsay Lohan Jello 1996 Uzależniona od alkoholu i narkotyków Lindsay Lohan już jako 10-latka wykazywała słabość, pałaszując galaretkę Jello. Wspomniany spot nie był jej debiutem w przemyśle reklamowym. Lohan zaczęła pracować już w wieku trzech lat, reklamując Forda i wiele innych produktów. Za najpopularniejszy spot z jej udziałem uważa się ten promujący Pizzę Hut. Po siedmiu latach praktyki w krótkich formach audiowizualnych, dostała rolę w serialu "Another World", gdzie występowała przez rok. Robiący w balona Leonardo diCaprio Bubble Yum 1988 Gdyby w 1912 roku gumy do żucia były bardziej popularne, grany przez Leonardo DiCaprio w "Titanicu" Jack na pewno uczyłby główną bohaterkę robić balony, zamiast pluć w dal za burtę. Bo doświadczenie w tej profesji zdobył już 9 lat wcześniej w reklamie Bubble Yum. Nie zrobił też tego, gdy w 2008 roku znów spotkał się na planie z Kate Winslet, tym razem podczas kręcenia „Drogi do szczęścia”. Czyżby Leonardo wstydził się swoich ról w reklamówkach? Niepotrzebnie. W końcu zanim zaczął brać udział w spotach, debiutował na szklanym ekranie – w wieku pięciu lat wystąpił w serialu "Romper Room". Wierni władcy steków Sarah Michelle Gellar i Ben Affleck Burger King 1981 i 1989 Burger King był prawdziwą wylęgarnią talentów. Sarah Michelle Gellar, zanim jako Buffy z drewnianym kołkiem w ręku ścigała wampiry i chroniła mieszkańców swojego miasteczka przed utratą krwi, z groźną miną informowała o przewadze krwistego steka w kanapkach z Burger Kinga nad tymi z McDonald's. Ben Affleck aktorstwem interesował się od dzieciństwa. Zaczął od fabularnej roli w reklamie fast foodów, w której jego dziewczyna wystawia go podobnie, jak Jennifer Lopez w 2004 roku. Smutny spot Burger Kinga otworzył mu jednak drogę do kariery w serialach telewizyjnych i filmach pełnometrażowych. Roztańczony fan płatków Keanu Reeves Kellog's 1987 Gdyby Neo zaprosił Wyrocznię do siebie, na pewno tanecznym krokiem zaserwowałby jej płatki Kellog's. Wyrocznia musiałaby jednak polegać na swoim refleksie, bo z reklamy z 1987 roku wynika, że Keanu Reeves jest prawdziwym smakoszem i dla płatków zaryzykuje nawet utratę pracy. Swobodę przed kamerą Reeves osiągnął dzięki występom w niewielkich produkcjach kanadyjskiej telewizji. Niezwykły talent doceniła też Paula Abdul i 4 lata później zaprosiła go na plan teledysku do swojej piosenki "Rush Rush". Śnieżnobiała Emma Bunton Mentadent Gel 1985 Baby Spice z girlsbandu Spice Girls publiczność zdobywała dziewczęcą buzią i słodkim uśmiechem. Być może był on zasługą Mentadent Gel – pasty do zębów, którą z grupą radosnych dzieciaków zareklamowała już jako 9-latka. Kultowa reklama dowodzi, że praca w zespole wychodziła jej lepiej. Wystarczy spojrzeć na jej karierę muzyczną. Po rozwiązaniu Spice Girls próbowała zawojować świat w pojedynkę, ale tym razem nie pomógł jej nawet cudowny uśmiech wiernej konsumentki Mentadent Gel.,Katarzyna Kamińska