Aston Martin DB5, którym James Bond jeździł między innymi w filmie "Goldfinger", został wystawiony na sprzedaż. Cena? Jedyne 3,4 miliona euro. Legendę filmowej motoryzacji wystawił do kupienia szwajcarski milioner Thomas Straumann. Ten konkretny egzemplarz Aston Martina wystąpił w dwóch częściach Jamesa Bonda: "Goldfinger" oraz "Operacji Piorun". Teraz zaś można go kupić za jedyne 3,4 miliona euro – podaje TOK FM za "Neue Zuercher Zeitung". Gdyby ktoś chciał się skusić na zakup, auto agenta 007, z piękną rejestracją "JB007", można dostać w salonie Aston Martina w Surrey w Wielkiej Brytanii. Szwajcarski milioner wydał na cacko 2,7 miliona dolarów w 2006 roku, po czym całkowicie odrestaurował samochód. Zrobił to na tyle pieczołowicie, że auto posiada ostrza wychodzące z kół oraz atrapy karabinów maszynowych za reflektorami. Zobacz też: Nowy film o Bondzie szarga świętości? „Skyfall” igra z kanonem Jak by tego było mało, Aston Martin posiada agregat do produkcji dymu oraz wysuwaną, kuloodporną płytę kryjącą tylną szybę. Nic dziwnego – wszak to auto dla szpiega. TOK FM podkreśla, że takie przygotowanie samochodu zajęło specjalistom aż trzy lata. Źródło: TOK FM,Michał Wąsowski