Byłem ostatnio na badaniach medycznych tak zwanej szerokiej kadry pod kątem udziału w paraolimpiadzie w Rio. Nie są to badania kwalifikujące. Mają raczej charakter kontrolny i informacyjny. Dowiedziałem się po pierwsze, że jestem zdrowy, a po drugie, że naprawdę dużo tracę ćwicząc i skacząc bez obuwia niwelującego skrót mojej kończyny. Pisałem już kiedyś, że nie możemy znaleźć z trenerem firmy, która wykonałaby dla mnie specjalne, spersonalizowane buty, ale ponownie wyruszam na poszukiwania. Jakie to były badania? Między innymi spirometria, analiza składu ciała, EKG, echo serca, diagnostyka funkcjonalna. Było także spotkanie z psychologiem sportu, na którym wypełniałem ankietę. Na jej podstawie ma zostać określony mój profil psychologiczny. Następny taki „przegląd” pewnie w okolicach kwietnia 2016 roku.,Maciej Lepiato