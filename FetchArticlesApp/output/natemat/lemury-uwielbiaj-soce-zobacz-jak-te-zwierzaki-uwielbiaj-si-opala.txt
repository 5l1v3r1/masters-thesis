Upodobanie do leniwego wygrzewania się na słońcu nie jest tylko domeną ludzi. Opalać się uwielbiają również lemury, ale w odróżnieniu od nas, wcale nie leżą przy tym “plackiem”. Przymrużone oczy, pyszczek zadarty do góry i łapki rozłożone w geście mówiącym: “Całe słońce moje” - w takiej iście królewskiej pozie spędzają czas pobratymcy bohatera popularnej kreskówki “Madagaskar”. Wbrew pozorom, spędzanie czasu na nasłonecznionej polanie nie wynika jedynie z lemurzego “widzi mi się”. Nocą lemury katta chowają się w lasach. A że wieczory na Madagaskarze bywają chłodne, starają się one możliwie jak najbardziej nagrzać w ciągu dnia. Dlatego też w okolicach południa zbierają się tłumnie na polanach i spędzają kilkadziesiąt minut w opisanej wcześniej pozycji “jogi”. I choć w zoo “niedogrzanie” raczej lemurom nie grozi, ku uciesze odwiedzających (a może raczej własnej), słoneczną jogę uprawiają również w niewoli.,Karolina Pałys