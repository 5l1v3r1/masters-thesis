Amazon zaprezentował najnowszy model czytnika do e-booków: Kindle Paperwhite. Ma coś, czego nie miał żaden jego poprzednik – oświetlany ekran. Poprawiono także kontrast ekranu. Zachowano za to atrakcyjną cenę. Jeff Bezos z firmy Amazon na konferencji prasowej w Los Angeles zaprezentował najnowszą perełkę: Kindle Paperwhite. Kindle jest najpopularniejszym na świecie czytnikiem e-booków. Lecz miał jedną wadę, z którą nie mogły poradzić sobie żadne urządzenia tego gatunku. Posiadacze czytników narzekają, że po zmroku ekran trzeba oświetlać "na własną rękę", tak jak zwykłą książkę. Kindle Paperwhite rozwiązuje ten problem. Jeff Bezos zaprezentował czytnik z funkcją podświetlania ekranu. Inaczej jednak niż w tabletach, światło pada na ekran i nie świeci ani nie męczy nam oczu. Dodatkowo Kindle będzie "bielszy" – o 25 proc. poprawił się kontrast dotykowego ekranu. Zobacz też: Kindle – e-tusz i rewolucja w literaturze. Zabije ją czy wzmocni? Kindle Paperwhite pojawi się na amerykańskim rynku pierwszego października. Jego cena ma wahać się w granicach 119-199 dolarów, w zależności od wersji. Jeff Bezos stwierdził, że cena jest niewygórowana, bo nie chcą zarabiać na samym urządzeniu, a na później czytanych na nim książkach. Amazon zaprezentował też szereg innych urządzeń, w tym nowego i długo wyczekiwanego Kindle Fire HD, który podobno ma zagrozić samemu iPadowi. Jak podaje portal gadżetomania.pl Kindle Paperwhite wyposażony jest w 6-calowy ekran, z rozdzielczością 1024x768. Waży 225 gramów, ma 9,1 mm grubości. Bateria urządzenia ma wytrzymać 8 tygodni użytkowania, chociaż nie testowano jeszcze, jak bardzo nowa funkcja podświetlania ekranu wpłynie na żywotność baterii. Źródło: gadżetomania.pl,Krzysztof Majdan