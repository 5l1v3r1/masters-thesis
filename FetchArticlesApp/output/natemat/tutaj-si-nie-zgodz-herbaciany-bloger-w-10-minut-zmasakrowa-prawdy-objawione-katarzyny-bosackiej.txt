Niemal każda opinia o herbacie przytoczona przez znaną ekspertkę telewizji śniadaniowej, według prowadzącego Czajnikowy.pl, była błędna. Począwszy od tego, że drobno zmielona herbata w torebkach wcale nie jest "najgorszej jakości" i "odpadem produkcyjnym", przez mit o "barwieniu wody", po historię na temat odchudzania się czerwona herbatą. Rafał Przybylok, połowa duetu prowadzących bloga Czajnikowy.pl, wziął pod lupę opinie Katarzyny Bosackiej na temat herbaty. Blogerowi wystarczyło 10 minut. Filmik, na którym to zrobił, ma już kilkadziesiąt tysięcy odsłon.Bosacka w "Dzień Dobry TVN" przekonywała, że torebka herbaty ekspresowej to pył i "totalny miał", z czym kompletnie nie zgodził się współtwórca znanego bloga. – Herbata ekspresowa to nie zawsze jest odpad po produkcji – powiedział, dodając, że za pomocą maszyn powstaje od razu zmielona i często ma bardzo wysoką jakość. Jakości nie dostrzega propagująca zdrowy tryb życia Bosacka. Jej zdaniem, torebki z pyłem tylko barwią wodę i że minuta parzenia, rekomendowana przez producentów, to zdecydowanie za mało. Z tym też nie zgodził się Przybylok. – Zabarwia wodę, ale to wciąż napar. Wynika to z dużej powierzchni liści. Napar jest błyskawicznie wyciągany, stąd nazwa - ekspresowa herbata – oznajmił. Czas parzenia to natomiast kwestia dyskusyjna. – Nie jest wyznacznikiem jakości – słyszymy.Bloger uśmiechnął się też na słowa Bosackiej, że czarna herbata najbardziej pobudza. – Każdy krzaczek daje inny efekty. Nie można jednoznacznie powiedzieć, że w czarnej herbacie jest najwięcej kofeiny – stwierdził Przybylok. Podobnie ocenił zdanie ekspertki od zdrowia, że biała herbata to ta bardziej ekskluzywna, bo niefermentowana (nieoksydowana). – Nieprawda. Przechodzi 10-proc. oksydację spontaniczną – skwitował. Przybylokowi szczególnie zależało na obaleniu informacji, że czerwona herbata nie odchudza. Bosacka nie miała co do tego wątpliwości, ale on - owszem. – Sprzyja metabolizmowi, nie przyswajamy tłuszczów z pokarmów i spalamy własne. To sprawdzone, jak tylko się dało. Nie dajcie sobie wmówić, to działa – przekonywał. Jego występ obejrzało ponad 63 tys. osób. Warto dostrzec z jaką klasą i spokojem podszedł do prawd Bosackiej. Poszła na skróty, co zdarza się medialnym ekspertom i czego często się od nich oczekuje. Ale zawsze znajdzie się ktoś, kto im wszystko wypunktuje. Przybolok wraz z Patrykiem Płuciennikiem prowadzi stronę "Czajnikowy" od 2012 r. Poza blogiem pełni ona funkcję sklepu online z herbatą i wideoportalu. Strona jest skarbnicą herbacianej wiedzy i jedną z najbardziej cenionych przez internautów. Katarzyna Bosacka odpowiedziała na krytykę blogera. Jej wyjaśnienia można przeczytać pod tym linkiem.,Karolina Błaszkiewicz