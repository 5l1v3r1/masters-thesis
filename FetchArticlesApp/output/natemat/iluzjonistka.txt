PiS nie szczędzi pieniędzy na kampanię wyborczą, która formalnie rozpocznie się we wrześniu. Wzorując się na kampanii prezydenckiej, PiS uznał, że należy powtórzyć to osiągnięcie, którego mógłby pozazdrościć sam David Copperfield. Magicy od PR-u w PiS uznali, że wytwarzanie i rozsiewanie w nieskończoność iluzji, przyniesie pożądany skutek, czyli „ciemny lud to kupi”, jak mawia klasyk Jacek Kurski. Prezes Kaczyński poświęcił się i postanowił przedłużyć okres samo internowania, wraz z kilkoma najwierniejszymi pretorianami, aby nie psuć przedstawienia. Na pierwszą damę PiS-owskiej iluzji Prezes nominował, bierną, ale zawsze wierną, posłankę Beatę Szydło. W miniony weekend odbył się w Katowicach pierwszy duży, bo aż trzydniowy, spektakl iluzji pod batutą pierwszej iluzjonistki. Odrobiwszy lekcję z minionych lat, gdy z kretesem przegrywali wszystkie wybory, stając w nich z otwartą przyłbicą, bez maskarady, pod przywództwem lidera Kaczyńskiego Jarosława, PiS obrał zasadę „cel uświęca środki”, czyli tworzenie iluzji i samo internowanie osób tworzących rdzeń i prawdziwą władzę w PiS. Spektakl w Katowicach rozpisany był na trzy akty iluzji skopiowane z kampanii Andrzeja Dudy. Pierwszy to obniżenie wieku emerytalnego, wbrew matematyce, nie wspominając o zdrowym rozsądku. Drugi akt to po 500 zł na każde dziecko. Zaś trzecim aktem była zapowiedź podwyższenia kwoty wolnej od podatku do 8 tyś zł. Wszystko zaś zostało podlane smakowitym sosem, stwarzającym iluzję, że będziemy zdrowi i piękni, bo PiS zlikwiduje NFZ i będzie hojnie finansował opiekę zdrowotną z budżetu. Wyszło im na to, że zarobią na tym około 40 miliardów i starczy więc na inne dobrodziejstwa. Zapowiedzieli, w imię podsycanej od lat nienawiści do banków, że obskubią je dodatkowym podatkiem i te wraże sieci supermarketów też i tym to sposobem Polacy, którzy zapłacą za usługi banków więcej i za towary w supermarketach również, staną się najszczęśliwszym narodem pod światłym przywództwem PiS. Jak się Wam drodzy współobywatele podoba zapowiadana Grecja nad Wisłą, bo mnie ciarki przebiegają po plecach, gdy słucham i czytam te obłudne kłamstwa powtarzane po tysiąckroć przez pierwszą iluzjonistkę PiS z całym jest sztabem sprawdzonych w IV RP ekspertów.,Jerzy Borowczak