W poniedziałek rząd Beaty Szydło zajmie się projektem 500+, znanym również jako "500 zł na dziecko". Zakłada on wprowadzenie świadczenia wychowawczego na drugie i kolejne dzieci, a w przypadku najbiedniejszych rodzin - także na pierwsze. Adrian Zandberg z partii "Razem" mówi jednak wprost, że "to nie jest rozsądne rozwiązanie". Adrian Zanberg, który zyskał ogromną popularność w czasie debaty przed wyborami do parlamentu nie zostawia suchej nitki na programie, na który czeka wielu Polaków. Dlaczego? Jak mówił na antenie Polsat News, znaczna część rodzin, które znajdują się w kiepskiej sytuacji finansowej, jest z niego wykluczona. – Samotna matka, która wychowuje dziecko i żyje za minimum socjalne, tych 500 zł nie dostanie. Natomiast poseł PiS, który ma kilkanaście tysięcy złotych miesięcznie i dwójkę dzieci, te pieniądze dostanie – mówi jeden z liderów partii Razem. Podsumowując - koncepcja jest dobra, ale wykonanie złe. W czwartek projekt ustawy o pomocy państwa w wychowywaniu dzieci, wprowadzającej program Rodzina 500 +, zaakceptował Komitet Stały Rady Ministrów. Rząd liczy, że program poprawi sytuację demograficzną kraju. Jednak krytycy sceptycznie odnoszą się do takich prognoz twierdząc, że może on się okazać zbyt dużym obciążeniem dla budżetu państwa.,Krzysztof Majak