Białe domki i niebieskie dachy, domy z kamienia, kościółki na skrzyżowaniu wąskich dróg, które pną się to w górę to w dół. Zwykle prowadzą do malowniczych portów i wiosek rybackich, gdzie skosztujemy pachnących rozmarynem czy oregano, utopionych w aromatycznej oliwie greckich przysmaków. Przedstawiamy Wam kilka powodów dlaczego tak chętnie wracamy na greckie wyspy: 1. Paxos Nieduża wysepka archipelagu wysp jońskich – idealne miejsce dla wszystkich, którzy chcą uciec komercji i dla których greckie wakacje nie oznaczają plastikowych pamiątek często produkowanych w Chinach. Wąskie kręte drogi prowadzą ze stolicy Gaios do malowniczych portów – polecamy odkrywać wyspę na skuterze – Gaios przypomina włoskie romantyczne kurorty, w Lagos znajdziemy świetne tawerny ze świeżymi rybami a w Lakka odpoczniemy w malowniczym porcie. 2. Antipaxos Sąsiadująca z Paxos wysepka słynie z plaż. Kameralna plaża wśród skał: szare formacje kontrastują z białym piaskiem i turkusem wody. Plaża, która wśród europejskich najbardziej przypomina mi karaibskie kolory czy niebiańską plażę z filmu z DiCaprio. W łatwy sposób można dostać się na nią z Paxos lub z wycieczką z wyspy Korfu. 3. Chania/Kreta Port wenecki pełen uroczych kawiarenek i tawern. Spokój i rytm greckiej dnia przemienia się w tętniące życiem miasteczko wieczorami. Rano warto się wybrać na lokalny targ z warzywami, owocami, serami…, a następnie dalej w duchu jedzenia spróbować meze w uroczej knajpce lub usiąść na kieliszek wina na jednym z dachów hoteli lub restauracji i podziwiać widok na port i piękną architekturę miasteczka. 4. Plaże między skałami Kąpiele w turkusowej wodzie, niezagospodarowane plaże – greckie wyspy są jeszcze piękniejsze kiedy choć na chwilę odkrywamy je od strony wody. Niekoniecznie całe wakacje trzeba spędzić na łódce, czasem wystarczy krótki rejs wokół wyspy z kilkoma przystankami na kąpiele w malowniczych zatoczkach. Część bajecznych plaż dostępnych jest dla podróżujących samochodem ale zejścia mogą być strome. Podobały nam się przypadkowe plaże, które odkryliśmy zjeżdżając z drogi na Korfu, Paxos, Kefalonii czy Krecie (na przykład Sweet Water Beach). Znane plaże jak Seitan Limani na Krecie czy Myrtos na Kefalonii są zatłoczone szczególnie w sezonie. 5. Rodzinne tawerny Małe stoliczki nakryte ceratą lub papierowym obrusem. Niekoniecznie z pięknym widokiem, za to zawsze ze wspaniałą kuchnią. Soczyste pomidory, ogórki, aromatyczne czarne oliwki, słodka papryka i kawał sera feta – to grecka klasyka. Kto lubi fetę radzimy spróbować innych potraw: małży z fetą i pomidorami, kalmara faszerowanego fetą. Generalnie lepiej wybrać kilka mniejszych dań i próbować wyśmienitych greckich smaków! Za co Wy kochacie Grecję? Jakie wyspy polecacie? Więcej o tym co nam się podobało nie tylko w Grecji na intopassion.com Możecie podpowiadać i komentować nas także na facebook.com/intopassion,Paulina Grabara