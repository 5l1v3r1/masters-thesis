Kraków i Warszawa w tym roku mogą liczyć na spory napływ turystów. Miasta te od dawna cieszą się powodzeniem wśród odwiedzających nasz kraj Europejczyków, ale teraz z pewnością postanowi odwiedzić je jeszcze więcej osób. Dlaczego? Wszystko dzięki znalezieniu się w dziesiątce najtańszych dla turysty miast na Starym Kontynencie Znalezienie się w pierwszej dziesiątce rankingu European Backpacker Index, który co roku tworzy portal turystyczny priceoftravel.com to świetna reklama. Szczególnie teraz, w czasach kryzysu, gdy oszczędności na każdym kroku szukają także miłośnicy podróży. A jak wynika z tegorocznego European Backpacker Index, w najpopularniejszych polskich miastach można spędzić ciekawy dzień już za kwotę od 110 do nawet 77 zł. Nieco droższa jest Warszawa, która rankingu zajmuje dziewiątą lokatę. Za wspomniane ok. 110 zł (czyli 35,8 dol.) można tutaj kupić nocleg w najtańszym, ale cieszącym się renomą hotelu, dwukrotnie skorzystać z komunikacji miejskiej, odwiedzić jedną atrakcję turystyczną, a także zjeść trzy dość tanie posiłki i skosztować trzech najtańszych lokalnych piw, albo pójść na kawę. To właśnie kryteria, na podstawie których powstaje ranking. Według priceoftravel.com, jeszcze taniej da się jednak spędzić miło czas pod Wawelem, gdzie oszczędny turysta dziennie wyda zaledwie 77,20 zł (25,06 dol.). Tak skromny dzienny budżet, z którym można spokojnie przeżyć dzień w Krakowie pozwala temu miastu zajmować trzecie miejsce w European Backpacker Index. Jednak dla Polaków ranking jest nie tylko powodem do zadowolenia ze względu na potencjalną większą popularność naszego kraju. Jest on także świetną podpowiedzią, gdzie my możemy wybrać się na bardzo ekonomiczne wakacje. Wśród pierwszej dziesiątki najtańszych miast w Europie na ostatnim miejscu mamy więc chorwacki Zagrzeb, gdzie dzień kosztuje turystę co najmniej 39 dol. W Budapeszcie można przeżyć na urlopie już za 32,5 dol., w Belgradzie za 27,6. W Rydze na Łotwie EBI to 25,7 dol. w Kijowie 26, a w zyskującym coraz większą popularność Sarajewie - 25,7 dol.. Od Krakowa tańsze są natomiast tylko stolica Bułgarii - Sofia, gdzie priceoftravel.com twierdzi, że da się przeżyć za 24,5 dol. Bezkonkurencyjny na tanie wakacje jest tymczasem rumuński Bukareszt. Tam hotel, jedzenie, zwiedzanie i nieco rozrywki może kosztować nas jedynie 23,38 dol.,Jakub Noch