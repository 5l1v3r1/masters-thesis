Coraz krótszy dzień i niższe temperatury nie zachęcają do wizyt w ogrodzie. Większość prac powinna być już zakończona a rośliny przygotowane do zimy. W tym miesiącu żegnamy jesień i witamy zimę. I choć największe mrozy dopiero przed nami, na pocieszenie pozostaje fakt, iż od końca miesiąca dni będą już coraz dłuższe. Większość działkowców zapomina w tym okresie o działce, jednak nie ja. Ja odwiedzam działkę, co drugi dzień. Dokarmiam ptaki i koty. Z doświadczenia wiem, że zarówno ptaki jak i koty odwdzięcza mi się za dokarmianie w następnym sezonie. Nadchodzi czas kupowania poinsecji, zwanej popularnie gwiazdą betlejemską. Od lat jest już u nas uznanym atrybutem świątecznym w domach i miejscach pracy. Warto wiedzieć, jak się nią opiekować, by utrzymała swą urodę przez kilka miesięcy. Pamiętajmy, że poinsecja jest rośliną trującą! Uważajmy zwłaszcza na jej mleczny sok, który wypływa z tkanek, po ich skaleczeniu. Może zaszkodzić i dorosłym, i dzieciom, i zwierzętom. W mieszkaniu ustawmy naszą gwiazdę na parapecie, a jeśli ma zdobić stół, postarajmy się, by docierało do niej jak najwięcej światła. Poinsecja będzie kwitła długo, jeśli w domu nie jest zbyt gorąco (uwaga na sąsiedztwo kaloryfera!). Najbardziej odpowiada jej temperatura 18-22 st. C. Chrońmy kwiatek przed zimnymi podmuchami z otwartego okna, gdy chcemy wywietrzyć mieszkanie. Pilnujmy, by podłoże w doniczce nie przeschło nawet na jeden dzień, bo roślina wówczas starci liście. Sprawdzajmy jego wilgotność palcem, bo nie może być tez zbyt mokre. Najlepiej, gdy jest stale lekko wilgotne. Oprócz poinsecji, zaczynamy rozglądać się za choinkami. Najpopularniejszym gatunkiem na choinkę jest świerk pospolity, którego cena nie jest wysoka. Posiada krótkie, kłujące i zielone igiełki, które jednak dość szybko opadają. Wydziela za to cudowny aromatyczny zapach, który kojarzy się od razu ze świętami. W sprzedaży dostępne są też nieco droższe: świerk kłujący (popularnie zwany świerkiem srebrnym) i świerk serbski o wąskim pokroju. Dla tych jednak, którzy nie chcą mieć świerkowej choinki polecam wybrać jodłę, szczególnie jodłę kaukaską. Jest to droższe drzewko jednak naprawdę piękne. Posiada ciemnozielone, długie i niekłujące igły. Jest nieco mniej aromatyczna od świerka za to dłużej utrzymuje igły. Coraz bardziej popularne stają się żywe choinki sprzedawane w pojemnikach. Ludzie kupują je myśląc, że na wiosnę będą je mogli wsadzić do swojego ogrodu lub postawić na tarasie. Niestety bardzo rzadko zdarza się, żeby świąteczne drzewko w pojemniku dotrwało do wiosny. Kupując drzewko w pojemniku trzeba dowiedzieć się czy od początku drzewko było hodowane w pojemniku. Jest to szczególnie ważne, jeżeli chcemy wysadzić choinkę do ogrodu po świętach. Często, bowiem sprzedawcy oferują choinki w pojemnikach wykopane z lasu i wsadzone do pojemnika. W takim przypadku system korzeniowy drzewka jest silnie przycięty i choinka nie ma szans na dłuższe przeżycie. Ostatnią roślinką, która dekoruje nasze domy jest jemioła. Jemioła jest rośliną pasożytniczą, która porast drzewa. Roślinę tę wykorzystuje się głównie jako dekorację świąteczną, wieszając ją nad wejściem do domów. Zwyczaj ten pochodzi z krajów nordyckich, a zawieszona jemioła ma gwarantować domownikom szczęście, odpędzając uroki i demony. Można ją też zawieszać nad wigilijnym stołem, nad kominkiem lub w kuchni. Warto jednak pamiętać, iż według tradycji, wigilijny pęk jemioły należy przetrzymywać przez cały rok, gdyż inaczej jego dobroczynna moc zniknie. Ja po Nowym Roku zawożę Jemiołę na działkę i wieszam w domku, gdzie wisi przez cały rok. Starą jemiołę palę.,Beata Wielgosz