Mo Schalkx to młody fotograf, który żyje i pracuje w Amsterdamie. Jego rozwijający się projekt Property of Amsterdam to póki co króciutka seria filmów video przewodników. Profesjonalnie nakręcone i zmontowane materiały oddają dobrze klimat portowego miasta, pełnego wesołych rowerzystów. Pierwsza część to selekcja trzech najciekawszych kawiarni. The Laatste Kruimel to miejsce, w którym według fotografa, mają najlepsze wypieki. Nic dziwnego - podawane są jeszcze ciepłe, a pieczone co godzinę, na miejscu. Podobno także jest to najlepsze miejsce, żeby złapać kubek kawy na wynos. Z kolei w kawiarni KOKO Coffee & Design odbywają się wystawy, ekspozycje prac na sprzedaż, wyjątkowych ubrań i innych, odjechanych projektów. W Latei na sprzedaż jest wszystko, każdy stolik, krzesło i dekoracja. Designerskie przedmioty wyszperane na pchlich targach. Tego wszystkiego dowiadujemy się w dwie minuty. Z nagrania możemy ocenić czy odpowiada nam klimat opisywanego miejsca. Taka forma przewodnika, szczególnie dla weekendowych podróżników, którzy nie mieli czasu zaplanować wycieczki, to naprawdę dobry pomysł. Mo nakręcił także drugi filmik, w którym pokazuje idealne miejsca na lato, w których można schronić się od słońca, zażyć kąpieli i przetańczyć noc. Ponieważ jednak już po sezonie, odsyłam na stronę vimeo fotografa. Można tam obejrzeć także inne jego nagrania. Jeszcze więcej o nim na: www.moschalkx.nl i foto blogu. Czekam na podobną inicjatywę w Warszawie i innych Polskich miastach! Tym, którzy już zaczęli sprawdzać połączenia do Amsterdamu polecam też hotel The Exchange, o którym także dzisiaj piszę.,Maja Święcicka