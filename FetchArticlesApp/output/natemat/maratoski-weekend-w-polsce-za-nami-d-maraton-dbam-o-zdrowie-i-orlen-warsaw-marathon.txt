Londyn, Rotterdam, Warszawa, Łódź - to był naprawdę bardzo intensywny weekend dla maratończyków. Skupmy się jednak na naszym podwórku. Henryk Szost trzeci w Orlen Warsaw Maratonie, Iwona Lewandowska druga w tym samym biegu w kategorii kobiet, a Karolina Jarzyńska najszybsza podczas Łódź Maraton Dbam o Zdrowie. W dużym skrócie, Polacy świetnie spisali się w dwóch niedzielnych maratonach. Zwycięzcą tegorocznego ORLEN Warsaw Marathon został Tola Tadesse z Etiopii, który uzyskał czas 02:06:55. Warto dodać, że jest to najlepszy czas w maratonie uzyskany przez biegacza na polskiej ziemi. Wśród Polaków tryumfował Henryk Szost, który zajął 3. miejsce w klasyfikacji generalnej, zdobywając tym samym złoty medal mistrzostw Polski w maratonie. Trzeba przyznać, że organizatorzy Orlenu idą jak burza... coraz lepsza organizacja, coraz głośniejsze nazwiska, coraz wyższy poziom sportowy, coraz więcej uczestników. Zresztą, żadne słowa nie oddadzą atmosfery biegu... dlatego polecam zobaczyć film :) W Orlen Warsaw Marathonie i towarzyszącym biegu na 10 km wzieło udział ponad 20 tys. osób z 40 krajów. Polacy zwyciężają w Łodzi Zwycięzcą Łódź Maraton Dbam o Zdrowie został Yared Shegumo, który wygrał z czasem 2:10:41. Drugi na mecie z niewielką stratą zameldował się Hassan Mokaya (Kenia), trzecie miejsce dla Gelgelo Tona Outoya (Etiopia). W rywalizacji Pań drugi raz z rzędu zwyciężyła Karolina Jarzyńska (Polska) z czasem 2:28:12. Drugie miejsce zajęła reprezentantka Kenii – Gladys Kibsoi, a trzecie Swietlana Stanko (Ukraina). W Łódź Maratonie Dbam o Zdrowie i ALE 10k run wystartowało łącznie ponad 4200 biegaczy. Niestety nie udała się próba pobicia rekordu Polski w wykonaniu Karoliny Jarzyńskiej. Wynik osiągnięty w Łodzi jest jednak jednym z najlepszych w historii maratonów w Polsce. Oczywiste wnioski Bieganie rośnie w siłę. Bez wątpienia Polacy zakochali się w bieganiu. Pamiętajmy jednak, że rywalizacja to tylko jeden z elementów biegania. Nie musisz ścigać się z innym, by być biegaczem! :-),Mateusz Jasiński