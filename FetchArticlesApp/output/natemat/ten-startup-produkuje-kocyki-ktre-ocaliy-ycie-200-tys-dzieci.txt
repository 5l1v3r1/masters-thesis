Opieka nad wcześniakami kojarzy się z zaawansowaną aparaturą medyczną. I choć rzeczywiście w wielu przypadkach bywa ona nieodzowna, istnieją też prostsze sposoby na ocalenie przynajmniej niektórych dzieci, które urodziły się za wcześnie. Udowodnili to twórcy kocyka Embrace. Ich wynalazek uratował już życie dziesiątkom tysięcy noworodków. W roli bohaterów, którzy pomogli przeżyć ogromnej liczbie wcześniaków, występują Jane Chen i jej współpracownicy – Rahul Panicker, Linus Liang, Razmig Hovaghimian oraz Naganand Murty. Zaprojektowany przez nich kocyk zawiera wkładkę wykonaną z woskopodobnej substancji, która pozwala utrzymać temperaturę na poziomie 37 stopni. Do pracy nie wymaga zewnętrznego źródła zasilania. Pomysł na Embrace zrodził się w głowach projektantów, gdy w ramach zadania wyznaczonego na Uniwersytecie Stanforda mieli zaproponować urządzenie medyczne z przeznaczeniem do ochrony zdrowia w ubogich krajach, kosztujące nie więcej niż 1% ceny konwencjonalnego inkubatora. Po wyprawie do Nepalu i Indii zespół pod przewodnictwem Chen opracował prototyp i założył start-up w celu promocji autorskiego rozwiązania. Kocyk Embrace zadebiutował w 2011 roku. Jego egzemplarze były (i są) rozprowadzane do różnych szpitali i fundacji. Pierwszym dzieckiem, któremu wynalazek Chen i spółki ocalił życie, był chłopiec porzucony na ulicach miasta Henan w Chinach, który trafił do jednego z sierocińców w Pekinie. Według szacunków „tani inkubator” zapobiegł już śmierci ponad 200 000 wcześniaków w Afryce, Azji i Ameryce Południowej. Twórcy Embrace stworzyli też efektywny system finansowania całego przedsięwzięcia. Dochody uzyskiwane ze sprzedaży Little Lotus, pierwszego komercyjnego produktu start-upu (rodzaj powijaka dla niemowląt), przeznaczają na dystrybucję bezpłatnego kocyka Embrace do organizacji pożytku publicznego, a także na pokrywanie kosztów związanych ze szkoleniem z zakresu obsługi urządzenia.,Dawid Wojtowicz