Po meczu piłki nożnej pomiędzy Śląskiem Wrocław i zespołem FC Sevilla, który miał miejsce 22 sierpnia br., kibice hiszpańskiej drużyny umieścili na stronie internetowej, relację z tego meczu zatytułowaną: „Welcome to Katyń” (tłum. „Witajcie w Katyniu”). Prymitywizm tego postępowania jest zatrważający. Można odnieść wrażenie, że stoją za tym osoby, które już dawno zatraciły rozumienie sensu sportowej rywalizacji. Sądząc po umieszczonych na tej samej stronie życzeniach urodzinowy dla Fidela Castro i wizerunkach zbrodniarza – Che Guevary, jest to strona prowadzona przez osoby o poglądach lewicowych, dla których totalitarny reżim jest wzorem godnym do naśladowania. Na stronie można również odnaleźć linki do innych portali zaprzyjaźnionych z użytkownikami tej strony. Widnieje tam m.in. odnośnik do portalu o tytule: „Futbol contra la homofobia”, co oznacza „Piłka nożna przeciw homofobii”. Trudno jest zrozumieć ten rodzaj (nie)wrażliwości społecznej. Homofobia jest czymś złym, ale obrażanie pamięci poległych za wolność innego kraju już nie. Pokazuje to, że lewicowość i skrajny nacjonalizm w wydaniu hiszpańskim idą ze sobą w parze. Na tym tle zupełnie dziwi fakt, że jeszcze na początku sierpnia hiszpański „El Pais” pisał w odniesieniu do okresu rządów Prawa i Sprawiedliwości jako o „czasach ultra-nacjonalizmu, homofobicznej krucjaty i niechęci do Unii Europejskiej”. Hiszpańscy kibice przed utworzeniem swojej strony internetowej na pewno nie sięgnęli do książek, z których mogliby dowiedzieć się czym był Katyń. Było to ludobójstwo, którego autorami byli zwolennicy, wyznawanej przez nich, ideologii komunistycznej. Być może, charakter zbrodni katyńskiej, pozwoliłoby im zrozumieć porównanie jej do zamachów z 11 marca 2004 roku, w których z rąk islamskich fanatyków, w Madrycie zginęło 191 osób, a 1858 zostało rannych. Oba wydarzenia pozostawiły niezabliźnione rany w historii tych narodów, dlatego sportowa rywalizacja nigdy nie powinna być okazją do szydzenia z narodowych tragedii. Zawody sportowe mają tylko wtedy sens, kiedy odbywają się w duchu fair – play, zarówno na boisku jak i na trybunach.,Jacek Żalek