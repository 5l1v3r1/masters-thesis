W jaki sposób pomysłowy design może pomóc czytelnikom zanurzyć się w wyimaginowanych światach z książek i przedostać się "na drugą stronę" lustra? Studio architektoniczne XL-Muse wpadło na genialny w swojej prostocie pomysł "lustrzanej księgarni" - sufity i ściany wszystkich pomieszczeń zostały pokryte lustrami, przez co przestrzeń wydaje się nieskończona. Ta księgarnia to marzenie moli książkowych z całego świata - ogromna przestrzeń umieszczona w sercu popularnego kompleksu handlowego Star Avenue, w chińskim Hangzhou. Redesign wnętrza polegał na powiązaniu alegorycznych wyobrażeń na temat literatury z konkretnymi zabiegami architektonicznymi. Dzięki temu, główna strefa przypomina las; pnące się w górę kolumny, których rozmiar zwielokrotniają zmyślnie rozwieszone lustra, imitują drzewa, a efekt ten wzmaga ich nierównomierne rozmieszczenie. Mają za zadanie symbolizować ideę nieskończonej wiedzy, która "wyrasta" z książek. Obrazu dopełniają zygzakowate pułki, biegnące przez całą długość pomieszczenia, które przypominają leśny strumyk. W sercu całego kompleksu mieści się sala, przez którą ciągnie się rząd stolików i krzeseł - dzięki czemu w księgarni można spędzić cały dzień, dokładnie tak, jak w miejskiej bibliotece. Prócz artystycznego zagospodarowania przestrzeni, za magiczny klimat odpowiada misternie zaplanowane oświetlenie i różnorodne rodzaje drewna, z których wykonano elementy wykończenia. Architekci nie zapomnieli o najmłodszych - przestrzenie z książkami dla dzieci również zawierają mnóstwo miejsca, gdzie można przysiąść i poczytać. Półki przypominają elementy dobrze znane z bajkowych światów (karuzele, statek piratów, kolejka górska) i rozciągają się miedzy ścianami wzdłuż podłóg. Także tutaj lustrzane sufity sprawiają, że zabawa z książkami nabiera nowego wymiaru.,Daniel Kotliński