Poseł Piotr "Liroy" Marzec zapowiedział swego czasu, że w przyszłości chce się zająć hodowlą medycznej marihuany. Jego plany mogą się już niedługo ziścić. Dziś w imieniu klubu Kukiz'15 złożył projekt ustawy legalizującej używanie marihuany do celów medycznych. – To projekt, na który ludzie czekali od bardzo wielu lat. Ludzie chorzy, umierający, cierpiący na poważne choroby. Tak samo ludzie na wózkach – mówił polityk. Poseł Kukiz'15 wyjaśniał, że projekt był konsultowany z wieloma ekspertami, a także z politykami innych frakcji. – Polityczna wola chyba jest największa z dotychczasowych kadencji, jakie były. Wszystkie partie, z którymi rozmawialiśmy, opowiedziały się, że znają temat, że jest dla nich istotny – mówił były raper. Podkreślił, że dopiero przy głosowaniu okaże się kto rzeczywiście jest zwolennikiem projektu. Polityk klubu Kukiza powiedział, że projekt był przygotowywany z myślą o pacjentach i nie wątpi w to, że partia rządząca go poprze. – Wydaje nam się, że przygotowaliśmy najlepszy, jaki można było przygotować – stwierdził Liroy. Liroy nigdy nie krył się ze swoją sympatią do psychoaktywnej rośliny. Zanim został politykiem palił marihuanę regularnie. – Nigdy nie miałem z tym problemu, to nie jest dla mnie wielka polityka. W kraju nieoficjalnie pali 4 miliony Polaków – przekonywał swego czasu. Zdradził również, że zna się na hodowli marihuany, więc stanie do przetargu, gdy tylko pojawi się taka prawna możliwość.,Adam Gaafar