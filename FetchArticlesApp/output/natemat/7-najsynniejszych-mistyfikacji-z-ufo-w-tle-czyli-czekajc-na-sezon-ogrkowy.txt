2 lipca, czyli Światowy Dzień UFO, można uznać za oficjalne otwarcie sezonu ogórkowego. Już wkrótce w mediach pojawią się coraz liczniejsze informacje o Yetim, kręgach w zbożu i kosmicznych talerzach. Oto lista siedmiu najsłynniejszych "kosmicznych" mistyfikacji, które w przeszłości mocno namieszały ludziom w głowach. Wakacje to świetny czas dla UFO. Piękna pogoda, wolne chwile na świeżym powietrzu, obserwowanie spadających gwiazd – powodów, dla których leniwie gapimy się w niebo jest aż nadto. A jak już człowiek tak patrzy, to czasem zobaczy coś, co może go zadziwić. Warto dodać, że także media w czasie sezonu ogórkowego łaskawszym okiem spoglądają na takie historie, tak więc latem tradycyjnie w gazetach i programach telewizyjnych roi się od Obcych, kręgów w zbożu i kolejnych zdjęć potwora z Loch Ness. W naszym zestawieniu pokazujemy kilka historii z gatunku “nieprawdopodobnych”, które w przeszłości mocno wzburzyły opinię publiczną, a później okazały się manipulacją, oszustwem, albo zwykłą pomyłką. Ku przestrodze wszystkim, którzy w najbliższym czasie przeżyją osobiste lub zapośredniczone przez medialną relację “spotkanie trzeciego stopnia”. Choć wakacje dopiero się zaczęły, w tym roku Obcy do mediów zaczęli się przebijać znacznie wcześniej. W marcu internauci na całym świecie zawzięcie dyskutowali o serii zdjęć, które na swoim Twitterze umieścił australijski gwiazdor Hollywood Russel Crowe. Jedni pytali o kontakt do dilera gwiazdy, inni wierzyli, że 23-sekundowy filmik naprawdę przedstawia UFO. Szybko jednak wiarygodność zmontowanej serii zdjęć podważyli eksperci z Mutual UFO Network, zauważając, że wzór błysków emitowanych przez “UFO” jest typowy dla samolotów pasażerskich. Jednym z często pojawiających się motywów różnorodnych doniesień na temat kosmitów jest przerabiana na różne sposoby scena rzekomej sekcji zwłok któregoś z przybyszów z innej galaktyki. Choć niemal za każdym razem trzeźwiej myślący obserwatorzy wytykają tego typu filmom czy zdjęciom liczne mankamenty (np. błędny sposób trzymania lancetu przez “lekarza”), scena rodem z “Archiwum X” wciąż przemawia do masowej wyobraźni. Jednym z bardziej znanych nagrań jest czarno biały film Raya Santilliego, który ujrzał światło dzienne w latach dziewięćdziesiątych. Niestety, w 2006 autor przyznał, że to manipulacja. Zastrzegł jednak, że jego produkcja była wiernym odtworzeniem autopsji, która NAPRAWDĘ miała miejsce. Choć słuchowisko “Wojna światów” podobnie jak film Crowe'a nie było świadomą manipulacją, lecz radiową produkcją Orsona Wellesa z 1938 roku, musi się znaleźć w tym zestawieniu ze względu na ogromną siłę oddziaływania. W noc emisji, wielu Amerykanów wybiegło ze swoich domów i rzuciło się do ucieczki sądząc, że radiowa adaptacja książki science-fiction H. G. Wellsa jest prawdziwą relacją z ataku obcej cywilizacji na naszą planetę. Wedle historyków zbiorowa psychoza dotknęła prawie 2 mln osób. W XXI wieku wraz z rozwojem technologii komputerowych i globalnej sieci, prawdziwą kopalnią chałupniczej roboty filmów o UFO stał się YouTube. Także dziś w tym serwisie odnaleźć możemy setki filmów przedstawiających latające talerze, przygotowanych w programach graficznych. Jednym z najpopularniejszych była nakręcona w 2007 roku (rzekomo na Haiti) relacja pokazująca kilka talerzy lecących nad palmami. Niestety, uważni obserwatorzy szybko dostrzegli, że wszystkie palmy są... identyczne, bo stworzono je komputerowo. Twórca filmu, “Barzolff81”, przyznał po jakimś czasie, że w całości przygotował go na komputerze. Pojawiające się od lat siedemdziesiątych, przede wszystkim w Wielkiej Brytanii, słynne kręgi w zbożu przez lata wzbudzały fascynację mediów i ciekawość naukowców. Oczywiście jednym z popularniejszych wytłumaczeń tego fenomenu była działalność kosmitów. Jakież było zdziwienie wielu osób, gdy w latach dziewięćdziesiątych do wykonania pierwszych kręgów i rozkręcenia całego “fenomenu” przyznało się dwóch Anglików: Doug Bower i Dave Chorley. Otwarcie potwierdzili, że był to po prostu konsekwentnie realizowany żart. “Alternative 3” to fikcyjny film dokumentalny zrealizowany przez Anglia TV w 1977 roku. Jego twórcy w bardzo przekonujący sposób opowiedzieli o serii porwań naukowców, którzy mieli być wywożeni przez Obcych na odległe planety. Choć twórcy wyraźnie podkreślali, że był to żart z okazji Prima Aprilis, to podobnie jak w przypadku “Wojny światów”, wiele osób wzięło film za prawdziwy dokument. Pojawiały się nawet sugestie, że Anglia TV to działająca pod przykrywką agenda podległa CIA. W 1980 w Wielkiej Brytanii kilku wojskowych pilotów dostrzegło w lesie dziwne czerwone, niebieskie i białe światła, o czym powiadomili dowództwo. Zdarzenie powtarzało się co jakiś czas, dając impuls do spekulacji na temat anomalii pogodowej, radzieckiego satelity, a także lądowania Obcych. Wkrótce ufolodzy z całego świata “Incydent z Rendlesham” okrzyknęli jednym z najlepiej udokumentowanych przypadków dostrzeżenia UFO. Po raz kolejny jednak prawda okazała się bolesna: w 2003 były strażnik służący w bazie lotniczej w okolicach Rendlesham przyznał, że źródłem świateł był samochód na sygnale, którym jeździł po okolicy chcąc nastraszyć swoich kolegów.,Michał Fal