Niestety nie uraczę czytelnika kawałkiem boczku, co jak mniemam nie podniesie mi oglądalności. Kiełbasy wyborczej też nie będzie, bo inne tematy „chodzą” w tej kampanii. Jeżeli jednak kogoś interesują poglądy polskich polityków na członkostwo Turcji w UE, islamizm i imigrację - zapraszam. Portal euroislam.pl zebrał i podsumował różne wypowiedzi, jak też i ankiety dotyczące trzech aspektów zajmujących jego czytelników – członkostwo Turcji w Unii Europejskiej, islamizm i imigracja. Szczegóły dotyczące partii i kandydatów można znaleźć tutaj. A warto zobaczyć, bo często rozbieżności w ramach jednej partii występują duże różnice. Turcja w UE: Tak, ale za sto lat Przede wszystkim widoczna jest zmiana w postrzeganiu Turcji jako kandydata na członka Unii Europejskiej. Tak jak kiedyś byliśmy krajem bardzo entuzjastycznie nastawionym, tak teraz wielu posłów podkreśla, że to nie najlepszy moment, że w jakiejś odległej przyszłości, że jak w końcu Turcja spełni kryteria... Słychać także zdecydowane "nie" dla tego projektu. I zdziwi się ten, kto myśli, że spowodowane jest to dużym udziałem prawicy w tych wyborach. Zdecydowane nie potrafią powiedzieć "tak" również kandydaci ugrupowań lewicowych jak Andrzej Celiński czy Weronika Marczuk. A i odwrotnie, w partiach liderów takich jak Gowin - porównujący obecną sytuację z imigracją w Europie do upadku Rzymu pod napływem barbarzyńców – inni politycy, na przykład Paweł Kowal, głoszą poparcie dla Turcji. Trend jednak wskazuje na to, że większość wolałaby oddalić ten dzień, kiedy Turcja stanie się członkiem Unii. Solidarność w kosztach imigracji Część polityków odpowiadających na ankietę Mam Prawo Wiedzieć, szczodrze chciałaby podzielić koszty utrzymywania uchodźców na całą Unię Europejską. Gest szlachetny, ale jednocześnie stwierdzili oni, że są za ułatwieniami dla legalnej imigracji, sądząc zapewne, że to zjawisko korzystne. Dobrze byłoby zrozumieć sens tego myślenia - kosztami będziemy się dzielić wspólnie, a korzyści przypadną państwom przyjmującym? Generalnie jednak Polscy politycy, jeżeli już chcieliby łatać dziurę demograficzną, to imigrantami z krajów bliskich nam kulturowo albo tych, z którymi generalnie są pozytywne doświadczenia; tu wymieniany jest np. Wietnam. Oczywiście to podejście też wygląda różnie w różnych partiach. I tak np. w Twoim Ruchu możemy usłyszeć, że wielokulturowa Europa to silna Europa i Twój Ruch stawia na imigrantów, chociaż w innych wypowiedziach mówi się o imigrantach z Ukrainy, Rosji, Białorusi i Wietnamu. Twój Ruch na obóz reedukacyjny dla islamofobów? Kongres Narodowej Prawicy i Ruch Narodowy to bynajmniej nie jedyni, którzy widzą problemy związane z islamską imigracją. Także w PSL (Andrzej Grzyb) pojawiają się głosy obawy, że islam stanie się religią dominującą. A i wypowiedzi Leszka Milera odnośnie walki z islamskim terroryzmem, czy faktu, że „Zachód nie uległ presji muzułmańskiej Turcji (…) poniżej standardów naszej cywilizacji” w sprawie wyboru Andersa Fogha Rasmussena na szefa NATO, sugeruje iż nie należy stereotypowo myśleć o lewicy i prawicy. Bo nawet w koalicji Europa + Twój Ruch pojawiają się głosy krytyczne wobec muzułmańskiej imigracji i problemów z integracją, i to pomimo tego, że fundacja założona przez Aleksandra Kwaśniewskiego chciałaby wysyłać na obozy reedukacyjne wszystkich młodocianych islamofobów. Wniosek jest jeden. Jeżeli tylko te czynniki miałyby odgrywać rolę w tych wyborach, należałoby się kierować indywidualnymi kandydaturami, a nie partyjną przynależnością pretendentów do funkcji europosła.,Jan Wójcik