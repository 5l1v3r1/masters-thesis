Więcej zdjęć (2) Już od 7 marca w nietypowej galerii na płocie otaczającym powstający nowy Supersam będzie można zobaczyć kolejną wystawę w ramach Rajzy po Kato. Tym razem zaprezentujemy kulturalną stronę miasta oraz najciekawsze katowickie festiwale, imprezy i działania. Na ogrodzeniu przy ul. Piotra Skargi 6 znajdą się zdjęcia Radosława Kaźmierczaka, który często fotografuje lokalne wydarzenia kulturalne. Kulturalnie – czwarta odsłona Rajzy po Kato Jeszcze kilka lat temu, kiedy Katowice zaczęły przygotowania do udziału w konkursie o tytuł Europejskiej Stolicy Kultury, wiele osób podawało w wątpliwość zasadność kandydatury miasta. Krytyczne, a nawet prześmiewcze głosy pojawiały się również w opiniach samych mieszkańców miasta. Mówiono wówczas: a gdzie w Katowicach ta kultura? Przecież tu się nic nie dzieje! Dziś od osób, które chociaż w minimalnym stopniu interesują się życiem miasta, nie usłyszymy już podobnych opinii. Czwarta z wystaw zdobiących ogrodzenie Supersamu stanowi subiektywny wybór interesujących miejskich wydarzeń kulturalnych. Wśród ilustrowanych fotografiami opisów imprez znajdziemy zarówno festiwale o długiej tradycji, bez których trudno wyobrazić sobie miejskie kalendarium kulturalne, jak i działania stosunkowo nowe. Wszystkie inicjatywy łączy wysoki poziom i niebanalne podejście do kwestii prezentacji kultury. To działania, poprzez które ich organizatorzy chcą kształtować miejską kulturę i inspirować mieszkańców. To właśnie one przyciągają do Katowic osoby z innych miast i sprawiają, że stereotypowy wizerunek brudnego Śląska odchodzi w przeszłość. Konkurs „Moje Kato” Czwartej odsłonie Rajzy po Kato towarzyszy także konkurs fotograficzny „Moje Kato”, w którym wziąć udział może każdy. Organizatorzy chcą zobaczyć miasto oczyma jego mieszkańców, dlatego zachęcają wszystkich do fotografowania Katowic. Prace konkursowe można przesyłać do 9 kwietnia na adres rajzapokato@gmail.com. Szczegółowe informacje o konkursie, nagrodach i innych inicjatywach w ramach projektu Rajza po Kato można znaleźć na profilu facebook.com/rajzapokato oraz na stronach www.sztukawizualna.org i griffin-artspace.com.,Rajza Po Kato