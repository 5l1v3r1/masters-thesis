Zainwestuj swoje oszczędności w akcje spółek publicznych. Wszak pieniądz powinien na siebie pracować. Kup akcje, to się opłaca… W mediach coraz częściej pojawiają się artykuły sponsorowane dotyczące inwestowania na GPW. Długa lista rekomendowanych spółek publicznych świadczy o tym, że państwo ma pusto w portfelu. Próba dokapitalizowania spółek jest także dowodem na to, że ruch na giełdzie spada. Gdy media za wszelką cenę zachęcają ludzi do inwestowania to wyraźny sygnał, że z giełdy trzeba uciekać. Kupuję czasami Politykę. Tym razem (w numerze 48, na stronach 56-57) jest wkładka. Na górze logo Akcjonariatu Obywatelskiego i Ministerstwa Skarbu Państwa. Tekst wskazuje na to, że wkładka jest cykliczna: „Kolejny odcinek poradnika skierowanego przede wszystkim do początkujących inwestorów. Staramy się dostarczyć Państwu wiedzy niezbędnej, oprócz odwagi, do podjęcia decyzji o inwestowaniu na warszawskiej Giełdzie Papierów Wartościowych”. W tym odcinku jestem zachęcany do inwestowania w akcje stabilnych spółek regularnie płacących dywidendę. Jest rekomendacja po czym poznać, czy spółka płaci ją regularnie czy nie. W tekście padają też nazwy konkretnych spółek, w różnym, pozytywnym kontekście: Polska Grupa Energetyczna, PZU, PKO BP, KGHM, BZ WBK, Pekao SA, Citi Handlowy, Budimex, Synthos, Śnieżka, Asseco, Giełda Papierów Wartościowych, Dom Development, Telekomunikacja Polska, Impel, TVN i Jastrzębska Spółka Węglowa. Na dole drugiej strony wkładki są partnerzy. Merytoryczni: GPW, Krajowy Depozyt Papierów Wartościowych, KNF, SEG, Stowarzyszenie Inwestorów Indywidualnych, Izba Domów Maklerskich; strategiczni: PKP Cargo Logistics, PZU, Tauron Polska Energia; zwykli: Citi Handlowy, Energa, JSW SA, KGHM, Polski Holding Nieruchomości SA, PKO BP, Orlen; domy maklerskie: Alior Bank Biuro Maklerskie, BOSSA.PL Dom Maklerski BOŚ SA, BRE Dom Inwestycyjny, Dom Maklerski BZ WBK, Dom Maklerski Citi Handlowy, ING Dom Maklerski, PKO Dom Maklerski, Raiffeisen BROKERS, Xelion Dom Inwestycyjny, XTB Online Trading; i na końcu wspierający – Instytut rynku Kapitałowego Grupa Kapitałowa GPW SA oraz medialni: GWP Media, TVP1, onet i biznes.pl. Chyba się pali, bo jak taksówkarz zaczyna rozmawiać z Tobą o inwestowaniu na giełdzie to znak, że trzeba wszystko sprzedawać…,Paweł Szwarcbach