Robert Biedroń znany jest z nietypowych akcji. Samorządowiec postanowił wesprzeć Wielką Orkiestrę Świątecznej Pomocy w oryginalny sposób - wystawił na aukcję... możliwość bycia prezydentem Słupska. Nie chodzi tu jednak o "abdykację" lub korupcję. Propozycja prezydenta Słupska jest wyjątkowa - chodzi o zbiórkę pieniędzy na finał WOŚP. Popularny prezydent Słupska nagrał film i wystawił na aukcji możliwość zastąpienia go na jeden dzień. Biedroń na filmiku zachwala swój gabinet i piękny widok z okna i zachęca do wzięcia udziału w licytacji. Trwać będzie ona jeszcze 11 dni na serwisie aukcyjnym. Obecna cena nieznacznie przekracza trzy tysiące złotych. Gabinet mieści się w zabytkowym budynku ratusza wybudowanym w stylu neogotyckim. Niestety, dla miłośników luksusów są pewne minusy. Biedroń do picia podaje kranówkę, w gabinecie zlikwidowano też telewizor z pornokanałami, który ustawił jego poprzednik. Warto jednak pamiętać na co idą pieniądze - sprzęt dla oddziałów pediatrycznych i geriatrycznych.,Piotr Celej