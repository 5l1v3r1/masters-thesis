Pięć kontynentów, 12 miesięcy, jeden kamerzysta i… fryzjer, który wyruszył w podróż dookoła świata, by na własne oczy zobaczyć, jak wygląda praca jego kolegów po fachu w Indiach, Nepalu czy Zjednoczonych Emiratach Arabskich. Podczas wyprawy Miguel Gutierrez odwiedza rozmaite zakłady fryzjerskie i korzysta z ich usług. Wizyty są oczywiście nagrywane, a filmy trafiają na YouTube'a. Nietypowa podróż rozpoczęła się 12 czerwca 2013 roku. W jej trakcie Gutierrez wstępuje do dużych i małych zakładów fryzjerskich, by skorzystać z ich usług. "Nomad Barber" jest tam strzyżony, golony i masowany, a internauci mogą dzięki niemu zobaczyć codzienne życie miejsc, do których być może nigdy nie będą mieli okazji dotrzeć. Do tej pory Gutierrez odwiedził m.in. Grecję, Turcję, Indie, Tajlandię, Wietnam, Nepal, Zjednoczone Emiraty Arabskie, Hongkong i Malezję. Swoje przygody fryzjer obieżyświat relacjonuje m.in. na blogu i YouTubie. Roczna wyprawa Gutierreza ma się zakończyć w Ameryce Południowej. Miguel Gutierrez sam jest fryzjerem i stylistą. Podczas swojej kariery pracował m.in. w Wielkiej Brytanii i Australii, zdobywając kilka nagród. Spod jego nożyczek wychodziły fryzury m.in. modelek i aktorów.,Tomasz Baliszewski