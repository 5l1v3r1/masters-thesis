Bardzo często słyszę pytanie: gdzie się w Pradze zabawić? Odpowiadam więc wszystkim, którzy planują wyjazd w najbliższym czasie. Bacznie obserwuję zapytania na moim blogu – od razu reaguję. Ostatnio pojawiło się sporo klubowych kontrowersji: gdzie się w Pradze zabawić? Który klub w Pradze wybrać? Kluby alternatywne, czy może z muzyką komercyjną? Choć taki podział jest pewnie dość sztuczny, bo dobra zabawa może się odbyć wszędzie, to jednak postanowiłem napisać coś klubowego. Uznałem, że wcześniejszy wpis o klubach na moim blogu pojawił sie już dość dawno. Nie jest jednak prawdą, że się zdeaktualizował – rzuciłem na niego okiem raz jeszcze i wciąż mogę te kluby, miejsca taneczne potwierdzić. Na marginesie kilka uwag dot. tamtego zestawienia. Ostatnio odwiedziłem Chapeau Rouge (http://www.chapeaurouge.cz/) i musze przyznać, że oferta muzyczna jest tam bardziej alternatywna niż myślałem. Często można się natknąć na alternatywny koncert – gatunkowo też jest bardzo różnorodnie. Z mojego doświadczenia wynika, że ludzie najlepiej bawią sie zawsze w Lucerna Music Bar (tak w tej samej Lucernie, zbudowanej przez dziadka Havla, http://www.musicbar.cz/). Nie chodzi mi tu tylko o koncerty światowych gwiazd i gwiazdeczek, ale przede wszystkim o wieczory 80’s i 90’s videoparty w piątki i sobotę. Wjazd za 100 czk, masa ludzi, więc nie musicie się obawiać o klimat. Poza tym jak sama nazwa imprezy wskazuje…nikt nie da rady stać przy Michaelu Jacksonie, Madonnie, Ace Of Base czy innych „klasykach”. Nie było jeszcze takiej osoby (grupy), która byłaby po wizycie tam niezadowolona. Wszystkie komercyjne kluby, które opisałem w wątku z 2012 istnieją bez zmian. Pojawiło się więcej alternatywnych klubów, o tym właśnie chciałem napisać. Już teraz wszystkim życzę: bawcie się dobrze w Pradze – i zapraszam do lektury najnowszego zestawienia. PRAGA KLUBOWA 2014 – 7 miejsc, które warto odwiedzić 1. Café V lese – no właśnie…Kiedy tam wejdziecie i w programie nie będzie nocy klubowej/tanecznej, możecie mieć wrażenie, że wchodzicie do cichej, leśnej chaty. Jak sama nazwa wskazuje, kawiarnia „W Lesie” to hołd dla czeskiej chaty/chałupy – powiemy w kraju nad Wisłą: hołd dla podmiejskiej daczy. Dla miejsca, które jest azylem każdego Prażanina. Ten na weekend z Pragi musi uciec. Podkreślam – kiedy tylko w programie pojawia się taneczny event, V lese robi się naprawdę gorąco. Przede wszystkim główna zabawa „schodzi” wtedy do piwnicy. Jest naprawdę undergroundowo, piwnicznie, alternatywnie i surowo. Wspomnicie moje słowa, kiedy zlani potem będziecie opuszczać to miejsce. Café V lese znajduje się na Wrszowicach, na Krymskiej, która już zyskała miano „praskiego Kreuzbergu”. Tuż obok wiele innych ciekawych miejsc: kluby, kawiarnie, puby, piwoteka. Kiedyś już to opisałem, często do tego wracam, prześledźcie uważnie inne wpisy, jeśli chcecie więcej informacji. Adres: Krymská 12, Praha 10 www: http://www.cafevlese.cz/ 2. Café Neustadt – nie jesteśmy w Berlinie, to "Neustadt" wydało się założycielom pewnie bardziej światowe, przede wszystkim berlińskie. Neustadt znajduje się na terenie Ratusza Nowomiejskiego w Pradze (stąd to Nowe Miasto), na Placu Karola, w samym centrum miasta. Jeśli chcecie zobaczyć jak wygląda kooperacja młodych aktywistów z urzędnikami – i że się przede wszystkim DA – zapraszam na kawę, jedzenie, alternatywne napoje, no i – skoro mowa o klubach/tańcach/zabawie – na wydarzenia taneczne. Trzeba tylko (tak jak w przypadku V Lese) prześledzić ich profil na facebooku. BTW spiritus movens przy tym projekcie (tak jak przy V Lese) jest znany praski aktywista i właściciel kawiarni Ondřej Kobza. Jeśli trochę już w Pradze bywacie, a może spędzacie najpiękniejsze chwile życia na wymianie studenckiej, to z jego nazwiskiem bez wątpienia się spotkaliście. Adres: Karlovo náměstí 1/23, Praha 2 www: https://www.facebook.com/cafeneustadt?fref=ts 3. Basement Bar – wracamy na Wrszowice, żeby odwiedzić jeden z nowszych barów/klubów/przestrzeni alternatywnych. Tuż pod rozchwytywanym Check Inn Hostelem, możecie mieć więc gwarancję międzynarodowego towarzystwa. Dla jednych to plus, innych to denerwuje. Razem z V Lese i klubem Pilot – tuż obok – tworzy imprezowy trójkąt tej części Pragi. Warto zajrzeć, śledzić program. Zawsze można uciec do innych miesjc w pobliżu. Np. do wspomnianego Pilota, który znajduje się kilkanaście metrów od Basementu – jest to stare kino zamienione na klub. Mocniejsza alternatywa, sprawdźcie program na facebooku, żeby wiedzieć, czy coś się tam dzieje. Adres: Francouzská 76, Praha 10 www: https://www.facebook.com/basementbar.cz?fref=ts 4.La Loca – żeby nie było, że sama alternatywa…Jeden z najnowszych praskich klubów, w funkcjonalistycznym budynku hotelu Mosaic House. Centrum miasta – tuż przy Placu Karola, blisko Placu Wacława i innych klubowo – nocnych destynacji. Przede wszystkim jest to miejsce bez papierosowego dymu. W ogóle. Dodatkowo można skorzystać z tapas baru, oferty burgerów i szerokiego wyboru drinków. Na większość „akcji” wstęp wolny. Adres: Odborů 278/4, Praha 2 www: http://www.laloca.cz/cz 5. Hany Bany – klub, nie mylić z miejscem o tej samej nazwie, które jest raczej pubem, kawiarnią. Klub, o którym piszę znajduje się przy praskim Centrum Kongresowym na Wyszehradzie, dokładnie pod nim. Potężne wnętrza, najdłuższy bar w Pradze, miejsce imponujące jeśli chodzi o masowe imprezy. Przeżyłem tam kiedyś „Słowacką noc” – imprezę dla słowackiej młodzieży w Pradze i wierzcie mi – to było porządne party! Polecam wszystkim miłośnikom klubów bez „wydziwiania”, dla tych co docenią przestrzeń, dźwięk i obecność mas… Adres: Tř. 5. Května 1640/65, Praha 4 – Centrum Kongresowe – Praga www: http://www.clubhanybany.cz/ 6. Zlatý strom – ten klub to kwintesencja miejsca turystycznego. Nie ma się czemu dziwić: znajduje się na Karlovej, przy samym Moście Karola. Nikt jednak nie powiedział, że jest to miejsce złe – nie wylewajmy dziecka z kąpielą. Świetne położenie (można się ochłodzić nad Wełatwą), rozbudowana infrastruktura, wizualne „piekło” w postaci diod, ekranów plazmowych i innych wynalazków. Pamiętajcie, że to wciąż Stare Miasto i stara praska architektura. A do tego inne atrakcje wieczoru – nie zabraknie tańczących dziewcząt. Tak jest w „Złotym drzewie” – to jeden z najpopularniejszych klubów w Pradze. Dla prawdziwych amatorów życia nocnego. Adres: Karlova 6, Praha 1 www: https://zlatystrom.com/ 7. Futurum – dla tych, którym nie będzie się chciało jechać do centrum ze Smichova (Praga 5). Poza tym to taki śródmiejski odpowiednik Lucerna Music Baru. Króluje tam głównie muzyka rockowa, ale odbywają się również 80’s and 90’s video party! Klub znajduje się w Domu Narodowym na praskim Smichovie, skąd już wcale nie tak daleko do Meet Factory. Kolejna alternatywna, klubowa propozycja, o której już wspominałem wielokrotnie. Adres: Zborovská 7, Praha 5 www: http://futurum.musicbar.cz/ To oczywiście nie jest wszystko – chętnie czekam na wasze propozycje – może odkryliście jakieś nowe miejsce. Wiem, że lista klubowo – imprezowa w Pradze jest długa. Może więc wkrótce kolejny wpis o klubach w Pradze... Muszę wspomnieć o Dworcu Kolejowym na Żizkovie, który również pełni funkcję klubu – opisałem go TU. Wszelkie informacje dot. imprez (cyklicznych i jednorazowych) w Pradze możecie jak zwykle znaleźć na moim: TWITTERZE a zdjęcia od niedawna na: INSTAGRAMIE Z Pragi  - przewodnik po Pradze (http://www.gawlinskipopradze.pl/), od 2008 roku w jednym z najbardziej inspirujących miejsc świata, gdzie stara się rozwijać turystykę alternatywną, także w tanecznym wydaniu.,Piotrek Gawliński