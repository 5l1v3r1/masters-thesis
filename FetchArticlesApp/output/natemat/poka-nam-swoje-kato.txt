Brzydkie czy piękne? Nudne czy ciekawe? Nowoczesne czy przestarzałe? Pokaż, jak wyglądają Katowice w Twoich oczach i na Twoich fotografiach. Weź udział w konkursie "Moje Kato"! Czwarta odsłona projektu Rajza po Kato – wystawa zdjęć Radka Kaźmierczaka pt. „Kulturalnie”, od 7 marca przyciąga widzów do plenerowej Galerii 138 m (ogrodzenie budowy nowego Supersamu) przy ul. Piotra Skargi 6. Przechodnie mogą zobaczyć zdjęcia najważniejszych wydarzeń kulturalnych, które zdaniem autora tworzą charakter współczesnych Katowic i nadają miastu bieg. Ale to nie wszystko! Kolejnej odsłonie Rajzy po Kato (tym razem pod hasłem Kulturalnie) towarzyszy konkurs fotograficzny, w którym może wziąć udział każdy chętny. Jego tematem jest właśnie miasto i to, jak jest postrzegane przez mieszkańców (i nie tylko). Organizatorom konkursu zależy na subiektywnym spojrzeniu i niebanalnych pracach. Jak sugeruje tytuł konkursu “Moje Kato” - chodzi pokazanie własnego sposobu myślenia o mieście, osobistego “czucia” Katowic. Nie ma znaczenia czy pokażecie miasto brzydkie czy ładne, zielone czy szare. Ważne, aby było wasze! W jaki sposób wziąć udział w konkursie? Prace konkursowe oraz skan podpisanego zgłoszenia konkursowego należy wysłać na adres rajzapokato@gmail.com do 9 kwietnia. Każdy z uczestników może przesłać nie więcej niż 5 zdjęć. Z nadesłanych propozycji organizator konkursu wybierze najciekawsze fotografie, a laureaci otrzymają nagrody i szansę, by swoje prace zaprezentować szerszej publiczności. Wybrane zdjęcia zostaną pokazane w czasie wystawy w Galerii 138 m lub/i w publikacji podsumowującej projekt Rajza po Kato. Jeśli chcesz, aby Twoje Kato zobaczyli inni - koniecznie weź udział w konkursie! Regulamin i formularz konkursowy są dostępne tutaj Szczegółowe informacje o konkursie, nagrodach i innych inicjatywach w ramach projektu Rajza po Kato można znaleźć na profilu facebook.com/rajzapokato oraz na stronach www.sztukawizualna.org i griffin-artspace.com.,Rajza Po Kato