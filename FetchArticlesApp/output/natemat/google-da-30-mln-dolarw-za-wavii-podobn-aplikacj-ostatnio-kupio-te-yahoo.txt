Firma Google kupiła za 30 milionów dolarów przeznaczoną dla urządzeń mobilnych aplikację Wavii, która streszcza znalezione w internecie artykuły. Taką wiadomość podała agencja Reutera. Ostatnio podobny program, również za 30 mln dolarów, nabyło Yahoo. W ostatnim czasie nabyciem start-upa Wavii zainteresowana miała być także firma Apple, która chciała wykorzystać technologię zastosowaną w Wavii do udoskonalenia "osobistego asystenta" Siri. Z nieoficjalnych doniesień wynika jednak, że ofertę Apple'a przebił Google, wykładając za Wavii 30 mln dolarów. Aplikacjami agregującymi opublikowane w internecie artykuły interesuje się również Yahoo, które kupiło niedawno od 18-letniego Nicka D'Aloisio program Summly, jednego z głównych konkurentów Wavii. Aplikacja Summly kosztowała tyle samo, co Wavii – 30 mln dolarów. Yahoo ogłosiło już, że zostanie ona zlikwidowana. Gigant z Sunnyvale nabył bowiem Summly wyłącznie po to, by wykorzystać zastosowane w nim technologie we własnych produktach. Większość osób obsługujących dotąd Wavii ma rozpocząć pracę w siedzibie Google'a, która znajduje się w kalifornijskiej miejscowości Mountain View. Żadna ze stron domniemanej transakcji nie potwierdziła jeszcze faktu jej zawarcia.,Tomasz Baliszewski