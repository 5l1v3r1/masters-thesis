Volvo twierdzi, że kobiety w ciąży powinny bezwarunkowo używać pasów bezpieczeństwa. Potwierdzają to badania, które przeprowadzono przed ponad sześcioma laty w specjalnym ośrodku ds. bezpieczeństwa w Volvo Car Group. Jeśli ciężarna kobieta ma prawidłowo zapięty pas bezpieczeństwa, to znacząco spada ryzyko, że nienarodzone dziecko odniesie obrażenia w przypadku kolizji. Szwedzcy inżynierowie opracowali wirtualnego manekina do testów wypadkowych, którego wykorzystuje się w symulowanych zderzeniach czołowych z udziałem kobiet w ciąży. Bezpieczeństwo nienarodzonych dzieci w samochodzie jest nadal dziedziną mało poznaną, gdyż obrażenia i śmierć płodu często nie są ujmowane w statystykach. Aby zadbać o bezpieczeństwo dziecka w trakcie kolizji samochodowej, należy przede wszystkim odpowiednio zabezpieczyć jego matkę. Podstawą ku temu jest bez wątpienia zapinanie pasów bezpieczeństwa. Ciężarny manekin do testów zderzeniowych Jednym z celów Volvo Car Group jest zwiększenie świadomości ludzi na temat bezpieczeństwa prowadzących kobiet w ciąży oraz rozpowszechnienie wiedzy o najlepszych metodach ochrony nienarodzonych dzieci. Znaczącą innowacją w tej dziedzinie jest wirtualny manekin w ciąży, wykorzystywany do testów wypadkowych. Dzięki niemu możliwa jest symulacja ruchów ciężarnej kobiety oraz płodu w jej łonie w trakcie wypadku. Proporcje manekina są wzorowane na proporcjach kobiety średniego wzrostu w ostatnim okresie ciąży – około 36. tygodnia. Manekin bierze udział w symulacjach zderzeń czołowych. Lotta Jakobsson, specjalistka ds. bezpieczeństwa dzieci w Volvo Cars mówi - „Model komputerowy umożliwia drobiazgowe zbadanie ruchów pasażera oraz wpływu pasów bezpieczeństwa i poduszki powietrznej na kobietę i płód”. Oznacza to, że inżynierowie mogą symulować siły, jakie oddziałują na kobietę i nienarodzone dziecko w zderzeniach przy różnych prędkościach. Model komputerowy jest tu wykorzystywany między innymi do testowania nowych projektów pasów bezpieczeństwa. Wirtualny manekin w ciąży do testów wypadkowych został opracowany przez Volvo i jest pierwszym tego rodzaju wynalazkiem na świecie. Model zawiera szczegółowe informacje na temat łożyska, macicy, płynu owodniowego oraz płodu z okresu mniej więcej 36. tygodnia ciąży. Manekin może być wykorzystany w dowolnym modelu samochodu i symulować kolizje przy różnych prędkościach. Kobiety w ciąży powinny zapinać pasy bezpieczeństwa Inżynierowie Volvo twierdzą, że zawsze lepiej zapiąć pas bezpieczeństwa niż tego nie zrobić. Tej zasady – tak jak wszyscy inni – powinny przestrzegać także kobiety w ciąży. Zaleca się, by postępować w następujący sposób: 1. Zdjąć obszerne ubrania, tak aby pas mógł być umieszczony jak najbliżej ciała. 2. Przeciągnąć pas biodrowy nad udami, aby leżał płasko, tuż pod brzuchem. 3. Upewnić się, że pas piersiowy znajduje się pomiędzy piersiami. 4. Dociągnąć pas. Bardzo ważne jest, aby pasy bezpieczeństwa przytrzymywały pasażera na wysokości miejsc, które są najmniej narażone na urazy – na przykład górna część tułowia i miednica. Tym sposobem chronione są bardziej wrażliwe części ciała, takie jak brzuch, w którym znajduje się płód. Badania przeprowadzone z udziałem wirtualnego manekina w ciąży dowodzą, że poduszka powietrzna kierowcy stanowi ochronę zarówno dla matki, jak i płodu. Częste urazy nienarodzonych dzieci i ich matek Obrażenia, będące skutkiem wypadków jakie odnoszą kobiety w ciąży, obejmują: przedwczesne oddzielenie się łożyska, pęknięcie macicy lub jej uszkodzenie oraz bezpośrednie obrażenia płodu. Najczęściej spotykanym urazem jest odklejenie się łożyska. Odkleja się ono częściowo lub całkowicie, przez co do dziecka nie docierają wystarczające ilości tlenu i pokarmu, co może być przyczyną jego śmierci. „Nasze badania wskazują, że kobiety w ciąży i ich nienarodzone dzieci są najlepiej chronione, gdy kobieta prawidłowo używa trzypunktowego pasa bezpieczeństwa. Znacząco ogranicza on ryzyko obrażeń płodu”– wyjaśnia Lotta Jakobsson. Jak zapinać pas bezpieczeństwa w czasie ciąży – cztery kroki, które mogą ratować życie Po pierwsze, należy odpowiednio ustawić siedzenie, aby wygodnie sięgać do pedałów, a jednocześnie zachować jak największy dystans pomiędzy brzuchem a kierownicą. Po drugie, przeciągnąć pas biodrowy tuż nad udami, zapiąć go i dociągnąć. Upewnić się jeszcze raz, że nie biegnie na wysokości brzucha, lecz leży jak najbardziej płasko pod nim. Po trzecie, przeciągnąć pas piersiowy pomiędzy piersiami, aż do boku brzucha, a następnie dociągnąć. Po czwarte, nigdy nie wsuwać pasa barkowego pod ramię lub za plecy, ponieważ może to mieć fatalne skutki zarówno dla kobiety, jak i jej dziecka. Volvo Cars, dzięki wynikom przeprowadzonych badań doszło do ważnego wniosku - kobiety w ciąży muszą zawsze zapinać pasy bezpieczeństwa i upewniać się, że są one zapięte prawidłowo. Ponadto, ciężarne kobiety są lepiej chronione w trakcie czołowych zderzeń, gdy w kierownicy znajduje się poduszka powietrzna. Polski Kodeks Drogowy (art. 39 ust. 2 ustawy z 1997 r. Prawo o ruchu drogowym (Dz.U. 2005 r. Nr 108, poz. 908)) zwalnia kobiety w widocznej ciąży z obowiązku zapinania pasów bezpieczeństwa. Natomiast Komenda Główna Policji postanowiła nie komentować zaleceń Volvo, aczkolwiek zwolnienie z obowiązku zapinania pasów nie jest żadnym nakazem. Decyzja, a co za tym idzie odpowiedzialność leży po stronie ciężarnych kobiet. Trzeba jednak pamiętać, że w razie wypadku odpowiada się za dwa życia.,Artur Wróbel