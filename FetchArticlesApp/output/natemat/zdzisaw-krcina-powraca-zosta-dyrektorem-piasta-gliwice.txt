Zdzisław Kręcina, były sekretarz generalny PZPN, którego nie trzeba przedstawiać polskim kibicom, znalazł nową posadę. Tym razem działacz zakotwiczył w Piaście Gliwice, zostając jego dyrektorem. –Zdzisław Kręcina jest postacią doskonale znaną w środowisku piłkarskim, posiada odpowiednie doświadczenie i kompetencje. Posiada rozległą wiedzę, która pozwoli mu zająć się sprawami administracyjno-organizacyjnymi Piasta – powiedział prezes GKS „Piast” S.A. Grzegorz Jaworski. Kariera Zdzisława Kręciny, byłego zawodnika Koszarawy Żywiec, od dekad związana jest z piłką nożną i PZPN, ale władze Piasta Gliwice nie do końca mu ufają. Umowa, jaką podpisały z dawnym sekretarzem generalnym PZPN, będzie bowiem obowiązywać tylko przez trzy miesiące, licząc od dnia 24 marca. – Po tym czasie zostanie podjęta decyzja o dalszej współpracy – napisano na stronie Piasta Gliwice. W grudniu 2013 roku prokuratura umorzyła postępowanie badające tzw. aferę taśmową w PZPN. Śledczy nie znaleźli dowodów świadczących o tym, że Kręcina i były prezes PZPN Grzegorz Lato dopuścili się czynów korupcyjnych przy wybieraniu działki pod nową siedzibę PZPN. Ta miała stanąć w warszawskim Wilanowie, ale nowy prezes PZPN Zbigniew Boniek wycofał się z inwestycji.,Tomasz Baliszewski