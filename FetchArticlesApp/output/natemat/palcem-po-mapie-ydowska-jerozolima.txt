Izrael, niewielkie państwo leżące na wschodnim brzegu Morza Śródziemnego, skupiające w sobie wielką energię trzech religii – judaizmu, chrześcijaństwa i islamu. Ziemia Święta to niespokojne miejsce, gdzie pielgrzymi żydowscy, chrześcijańscy oraz muzułmańscy szukają pokoju ducha. W sercu państwa, Jerozolimie, wszyscy żyją obok siebie i choć nierzadko zacierane są wartości przekazywane przez Jehowę, Jezusa i Allaha, to właśnie tutaj człowiek czuje obecność swojego boga najmocniej. Wielu wierzy, że Jerozolima zawdzięcza swój niepowtarzalny klimat osi świata, która rzekomo przez nią przechodzi. Można w to wierzyć lub nie, ale negowanie unikatowej charakterystyki tego miejsca jest bezpodstawne. Ziemia Święta tworzy splot trzech największych monoteistycznych religii świata. Pośród XVI-wiecznych murów miejskich spotkać można kobiety w burkach, obok których przechadzają się mężczyźni z jarmułkami na głowach. Izrael to kolebka multi-kulti, która w jaskrawy sposób pokazuje zalety i wady tego zjawiska socjologiczno-kulturowego. Pomimo licznego skupiska ludności żydowskiej w Jerozolimie, dzielnica wyznawców judaizmu nie jest największa. Żydzi walczyli o nią kilkaset lat po tym, jak w II wieku cesarz Hadrian wygnał ich z miasta, które nazwał Aelia Capitolina. Mimo że zakaz zniesiono w roku 333, to aż do XIII wieku w Jerozolimie nie istniały żadne wspólnoty żydowskie. Wtedy właśnie nieopodal Drugiej Świątyni, na placu Hurwa, zaczęła rodzić się dzielnica wyznawców najstarszej religii świata. Nazwa ta pochodzi od synagogi, która niegdyś stała w okolicy. Została ona odbudowana w połowie XIX wieku, jednakże prawie sto lat po rekonstrukcji, w 1948 roku, została ona zniszczona podczas walk Żydów z Arabami. Dzisiaj podziwiać można jedynie łuk tej neobizantyjskiej budowli. W pobliżu placu Hurwa znajduje się wiele miejsc, które turysta powinien koniecznie zwiedzić, będąc w Jerozolimie. Pierwszym z nich jest Muzeum Archeologiczne Wohla, czyli kompleks wykopalisk z domami najwyższych kapłanów żydowskich. Odwiedzając go możemy przenieść się do czasów Heroda Wielkiego i poznać życie ówczesnych mieszkańców Jerozolimy. Po drugiej stronie placu Hurwa znajduje się Aleja Cardo, która w IV była jedną z głównych arterii miejskich łączących Bazylikę Grobu Pańskiego ze Świątynią Nea. Odwiedzając Ziemię Świętą, a nie stanąć przy Ścianie Płaczu, to tak jakby nigdy tam nie być. Mur ten stanowi jedyny zachowany fragment po Drugiej Świątyni Jerozolimskiej zniszczonej w 70 roku. Na jego teren może wejść każdy, nawet innowierca, pod warunkiem przestrzegania etyki dotyczącej ubioru. Kolejnym charakterystycznym miejsce w Jerozolimie jest ogród Getsemani. Na pokrytym drzewkami oliwnymi wzgórzu miał modlić się sam Jezus tuż przed swą śmiercią. Obecnie Getsemani jest najbardziej pożądanym miejscem pochówku na świecie. Według wierzeń żydowskich to właśnie tutaj Mesjasz będzie sprawował Sąd Ostateczny. Spoczywający tutaj Żydzi pochodzą z najróżniejszych części świata. Tak w wielkim skrócie prezentuje się żydowska część Jerozolimy – miasta różnic i świętości. Kolejny wpis na temat Izraela będzie dotyczył chrześcijaństwa i islamu. Religie te, obok judaizmu, również tworzyły historię Ziemi Świętej i tworzą ją nadal.,Iwo Nowak