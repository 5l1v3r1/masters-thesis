W czasach smartfonów, selfików i mediów społecznościowych robienie zdjęć (i ich publikowanie) jest tak naturalne jak oddychanie. Fotografie posiłków, pomalowanych paznokci, butów i autoportretów w lustrze zalewają sieć, a mania obrazowania dziwi już niewielu. Mało kto pamięta czasy, gdy, aby wykonać zdjęcie, do aparatu trzeba było założyć kliszę, a rodzinne portrety robiło się w zakładzie fotograficznym. Fundacja Kultura Obrazu chce przypomnieć katowiczanom ich fotograficzną przeszłość i pokazać, jakie okazje – kiedyś i dziś – zasługiwały na utrwalenie na zdjęciach. Wszystko to za sprawą projektu „Fotografia od święta”, w ramach którego zbierane są zdjęcia obrazujące różnego rodzaju uroczystości, które na przestrzeni lat mieli okazję uwieczniać na swoich fotografiach mieszkańcy Katowic lub ich przodkowie. – Fundacja Kultura Obrazu działa na rzecz promocji i rozwoju fotografii. Interesują nas także fotografie codzienne, amatorskie, z albumów rodzinnych – wyjaśnia Anna Sielska. – W związku z 150 rocznicą nadania praw miejskich Katowicom pomyśleliśmy, że chcielibyśmy przyjrzeć się rodzinnym fotografiom mieszkańców Katowic upamiętniającym ważne chwile z ich życia. Stąd apel Fundacji do katowiczan z prośbą o podzielenie się fotograficznymi wspomnieniami sprzed lat. Organizatorzy chcą zgromadzić zdjęcia ilustrujące różne istotne momenty z życia mieszkańców miasta, wraz z krótkim opisem. Co może znaleźć się na fotografiach? Urodziny, pępkówki, rocznice małżeńskie, święta narodowe i religijne, parapetówki, jubileusze klubów sportowych czy zakładów pracy – słowem, wszystkie okoliczności, które były godne upamiętnienia na kliszy. Wybrane zdjęcia, po stworzeniu ich reprodukcji, zostaną zaprezentowane w specjalnej szklanej gablocie, która zostanie ulokowana przy ulicy św. Stanisława. Ten sposób ekspozycji ma nawiązywać do dawnych sposobów „promocji” zakładów rzemieślniczych – w gablotach swoje produkty pokazywali szewcy, kapelusznicy, ale też fotografowie. Prezentacji nadesłanych zdjęć będą towarzyszyć opisy, wpisujące ilustrowane wydarzenia w historię miasta. Zmieniające się zestawy fotografii będzie można oglądać w gablocie od czerwca do listopada 2015 roku. – Założenie Katowic zbiegło się w czasie z upowszechnieniem fotografii. Początkowo wizyty u fotografa należały do rzadkości, były prawdziwym świętem – wspominają pomysłodawcy inicjatywy „Fotografia od święta”. – Wraz z obniżeniem jej kosztów wypełnione portretami albumy rodzinne zaczęły wzbogacać się o zdjęcia będące zapisem konkretnych sytuacji, często odświętnych. Ciekawi jesteśmy – jakich? Co i jak się świętuje – dawniej i dziś? – Każdy, kto chciałby się podzielić wspomnieniami świąt i uroczystości, może udostępnić Fundacji swoje fotografie. Zdjęcia z krótkim opisem można przesyłać na adres e-mail: fundacja@kulturaobrazu.org lub na adres pocztowy: Fundacja Kultura Obrazu, ul. Wojewódzka 17/5, 40-026 Katowice. Po zeskanowaniu fotografie zostaną odesłane do nadawców. Informacje o projekcie „Fotografia od święta” można znaleźć na FB, a o działaniach Fundacji można poczytać na jej stronie. oprac. Hanna Kostrzewska,Rajza Po Kato