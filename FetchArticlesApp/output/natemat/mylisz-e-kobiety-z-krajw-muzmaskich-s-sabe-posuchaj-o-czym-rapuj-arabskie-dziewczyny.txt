W sprawie złego traktowania kobiet w krajach zdominowanych przez islamski fundamentalizm każdy ma coś do powiedzenia i chętnie zabiera głos. Tymczasem kobiety z krajów Islamu świetnie bronią się same. Dyskryminacja, despotyzm najbliższych im mężczyzn - cierpienie setek kobiet znajduje swój wyraz w tekstach arabskich raperek. Soosan Firooz – pierwsza raperka w Afganistanie na teledysku tańczy w ruinach Kabulu. Słowami atakuje społeczeństwo oparte na hipokryzji: „Jesteś prawdziwym mężczyzną? To spróbuj być kobietą w Afganistanie...“ – wyrzuca rytmicznie pełne emocji słowa. „Mówisz, że kobiecy mózg jest niedorozwinięty? To się tyczy tak samo twojej żony i siostry. W takim razie twoja matka również ma defekt mózgu.“Sztuka dla odważnych Jej odważne zachowanie ściągnęło uwagę talibskich stróży tradycyjnego porządku. Rodzina Soosan otrzymuje anonimowe telefony i listy z pogróżkami, a kolejny występ w telewizji może kosztować młodą artystkę nawet życie. Nieugiętą ambasadorką praw kobiet jest Soultana, członkini marokańskiego tria Tigresse Flow, która rozpoczęła solową karierę kilka lat temu. W utworze „Sawt Nssa“ („Głosy kobiet“) opowiada historię sprzedanej na ulicę dziewczyny, „jednej z miliona“. O najtrudniejszych sprawach w imieniu wszystkich pozbawionych głosu śpiewa Nalestan z Afganistanu. „Mój mąż może mnie zgwałcić i poślubić cztery inne żony, moja twarz jest poparzona, oblana kwasem w odwecie, w imieniu islamu“ Gorąco przejęta losem kobiet, znoszącym ból i upokorzenia w milczeniu, deklaruje: „Kobieta – słaba, zakryta, niewolnica. Będę domagać się swoich praw dopóki żyję.“ Siła słowa Salome MC, pierwsza raperka Iranu mówi o odwadze z jaką walczy o swoje prawa: „Czy wiesz co się dzieje na ulicach? Czy kiedykolwiek ukrywałeś kamerę pod hidżabem?“ – pyta artystka i dodaje „Jestem gotowa na śmierć, w plecaku mam swój pogrzebowy całun“. Dumna Shadia Mansour wychodzi na ulice Palestyny i przypomina o tradycyjnej „arafatce“ (kufiya) – symbolu palestyńskiego oporu. Dodaje: „Jestem Shadia, Arabka. Językiem dźgam jak nożem“. Lynn Fatouh, znana jako Malikah, nazywana „królową arabskiego hip-hopu“ (pierwsze miejsce zajmuje razem z Shadią Mansoor, nazywaną „pierwszą damą“) współpracuje z producentem takich gwiazd jak Snoop Dog, Eminem czy 50 cent. Wychowana w konserwatywnej rodzinie libańskiej rapuje przeciw męskiej dominacji w świecie islamskim ale i w świecie rapu, niechętnie wpuszczającym na scenę kobiety, które mają coś do powiedzenia. „Mężczyzna zdecydował, że twoje przeznaczenie należy do niego. Nie daj się zmylić. Chodź z nami, pracuj, zarabiaj własne pieniądze.“ – śpiewa. „Mężczyźni nie powinni wypowiadać się w naszym imieniu.“ – mówi w jednym z wywiadów. W jej piosenkach słychać także głęboko feministyczne przesłanie: „Kochaj swoje siostry. Zapomnij o zazdrości“ – nawija z prędkością karabinu maszynowego, po arabsku. Wśród komentarzy na youtubie pod jej kawałkiem pojawia się taki: „To oni mają Malikę a my Nikki Minaj? To naprawdę nie fair...“,Edyta Jastrząb