Plotki mówiące o przejściu Garetha Bale'a z londyńskiego Tottenhamu do Realu Madryt krążą już od wielu tygodni. W ostatnich dniach transferowe negocjacje miały jednak wejść w decydującą fazę. Walijski skrzydłowy ma się przenieść do Madrytu w ciągu najbliższych kilku dni, zostając przy tym najdroższym piłkarzem w historii. Według hiszpańskich dziennikarzy Real zapłaci za niego 99 milionów euro. Informacja o przejściu Garetha Bale'a z Tottenhamu do Realu ma zostać ogłoszona przez madrycki klub już 23 sierpnia. Hiszpańska "Marca" twierdzi, że skrzydłowy będzie kosztował aż 99 mln euro, stając się najdroższym zawodnikiem w historii piłki nożnej. Poprzednie plotki mówiły, że Real złożył za Bale'a ofertę opiewającą łącznie na 100-120 mln euro (różne źródła podawały różne kwoty). W jej ramach do Tottenhamu miałby przyjść wyceniany na 15-20 mln euro portugalski boczny obrońca Fabio Coentrao. Jeśli wierzyć doniesieniom prasowym, Tottenham jest już bardzo bliski pozyskania zawodników, którzy uzupełniliby lukę powstałą po odejściu Bale'a. Są nimi Argentyńczyk Erik Lamela z AS Romy (ma kosztować około 35 mln euro) oraz Brazylijczyk Willian z Anży Machaczkała (30-35 mln euro). Bale przeszedł do Tottenhamu z Southampton w 2007 roku. Kosztował wówczas 10 mln funtów. Obecnie tytuł najdroższego piłkarza wciąż należy do Cristiano Ronaldo, za którego Real Madryt zapłacił w 2009 roku Manchesterowi United 94 mln euro. Mniej kosztowali Zinedine Zidane (w 2001 roku przeszedł do Realu Madryt za 75 mln euro), Zlatan Ibrahimović (w 2009 roku przeszedł do Barcelony za 69 mln euro), Kaka (w 2009 roku przeszedł do Realu Madryt za 68 mln euro), Edinson Cavani (w 2013 roku przeszedł do PSG za 64 mln euro), Luis Figo (w 2000 roku przeszedł do Realu Madryt za 62 mln euro), Radamel Falcao (w 2013 roku przeszedł do AS Monaco za 60 mln euro) oraz Fernando Torres (w 2011 roku Chelsea zapłaciła za niego 58 mln euro).,Tomasz Baliszewski