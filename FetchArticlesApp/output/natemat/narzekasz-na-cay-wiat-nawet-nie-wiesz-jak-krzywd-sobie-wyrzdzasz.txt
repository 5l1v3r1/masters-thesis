Płynące ze świata wieści nie napawają na ogół optymizmem. A gdy na to wszystko nałożą się jeszcze problemy osobiste, trudno nie ponarzekać na niesprawiedliwy los. Ciągłe biadolenie nie służy jednak zdrowiu. Jak wynika z badań naukowych, bycie marudą wyrządza krzywdę naszemu mózgowi. Myślenie o rzeczach złych i okazywanie wiecznego niezadowolenia wywołuje głębokie zmiany w mózgu człowieka. Ponieważ jest on tak skonstruowany, by informacje były przekazywane płynnie i szybko, przyzwyczaja się do tych negatywnych zachowań. To z kolei powoduje, że narzekanie wchodzi nam w krew, a my wpadamy w błędne koło. Dodatkowo, jeśli jesteśmy notorycznym zrzędą, sprawiamy, że taki sam nastrój udziela się innym osobom. W otoczeniu przesiąkniętym złymi emocjami cały problem tylko się pogłębia. Narzekanie ma jeszcze jedną wadę – towarzyszy mu wydzielanie hormonu stresu, kortyzolu. Jego stale podwyższony poziom osłabia układ odpornościowy, podnosi ciśnienie krwi i pogarsza koncentrację. Sprzyja też rozwojowi wielu schorzeń na czele z cukrzycą i chorobą serca.,Dawid Wojtowicz