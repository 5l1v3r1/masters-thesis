Dotychczas martwy zimą, tym razem będzie działał przez cały rok. Stadion Narodowy na początku nowego roku zmieni się w ogromne lodowisko. Na jego płycie będzie można jeździć na łyżwach, także w rytmie disco. W soboty z kolei organizowane będą specjalne poranki dla dzieci. Te najmłodsze (do 5 roku życia) na Zimowy Narodowy wejdą za darmo, starsze za 8 zł, a dorośli za 12 zł. Dwa tysiące metrów kwadratowych lodu przykryje płytę Stadionu Narodowego. 3 stycznia, po raz pierwszy w historii, na największym stadionie w Polsce zorganizowane zostanie lodowisko. Będzie można na nie przyjechać samochodem, bo organizatorzy chcą też udostępnić podziemne parkingi. No i nie trzeba brać łyżew, bo na miejscu będzie działała wypożyczalnia. W piątki i w soboty na stadionie ma rozbrzmiewać muzyka disco, a w sobotnie poranki specjalne atrakcje będą czekały na dzieci. Poza tym planowane są jeszcze inne wydarzenia, jak na przykład Walentynki na lodzie. Bilety wstępu będą kosztowały 8 zł (ulgowe) i 12 zł (normalne). Dzieci młodsze niż pięć lat będą mogły jeździć za darmo.,Kamil Sikora