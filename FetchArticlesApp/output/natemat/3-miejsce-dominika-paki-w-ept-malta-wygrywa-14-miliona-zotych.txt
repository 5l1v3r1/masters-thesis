Świetne wiadomości ze słonecznej Malty. Polscy pokerzyści bohaterami prestiżowego festiwalu pokerowego. Najlepszy polski pokerzysta Dominik Pańka po raz kolejny pokazał wielkie umiejętności. Zajął 3. miejsce w turnieju głównym na festiwalu European Poker Tour Malta. Wpisowe wynosiło €5,300. Polak za swoją skuteczną grę otrzymał €347,300. Po turnieju był chwalony za rewelacyjną formę i najwyższy poziom spośród uczestników finału. W tym samym turnieju, Remigiusz Wyrzykiewicz zajął 8. miejsce i otrzymał €76,000. W sumie, kilkunastu Polaków, którzy znaleźli się na miejscach płatnych w turniejach podczas festiwalu EPT Malta wygrało €1,747,827- to najwięcej spośród wszystkich nacji, które zagrały na Malcie. Obok Dominika, gwiazdą był też inny Polak Dimitrj Urbanowicz, który wygrał aż 4 turnieje boczne na tym festiwalu. To rekord zwycięstw na jednym przystanku. Dimitrj zainkasował w sumie $765,577. Przypomnę Wam, że Dominik Pańka na początku 2014 roku przebojem wdarł się do czołówki światowej sceny pokera wygrywając jeden z najbardziej prestiżowych turniejów pokerowych na świecie- PCA- rozgrywany na Bahamach. Co roku bierze w nim udział kilkuset pokerzystów z całego świata, w tym największe gwiazdy jak Vanessa Selbst, Daniel Negreanu, Liv Boeree, Eugene Katchalov, Philipp Gruissem i Phil Ivey. W decydującym pojedynku, Dominik pokonał Mike'a McDonalda- genialnego pokerzystę młodego pokolenia. Mike miał szansę- jako pierwszy pokerzysta w historii- wygrać 2. turniej serii European Poker Tour (PCA to część serii EPT), ale Polak pozbawił go marzeń. Po turnieju, grę Dominika chwalili najlepsi pokerzyści wskazując na jego opanowanie i dobieranie dobrej strategii. Kilkanaście dni później, Dominik zagrał w festiwalu EPT Deauville- tam w jednym z turniejów z wpisowym €10,300 pokonał wszystkich rywali i sięgnął po kolejny prestiżowy tytuł. W sierpniu, podczas EPT Barcelona był bliski gry na stole finałowym w turnieju głównym (Main Event). Ostatecznie zajął 11. miejsce. W listopadzie 2014 roku otrzymał prestiżowy tytuł Rising Star Award przyznawany przez portal PokerListings. Był także nominowany w 3 kategoriach do European Poker Awards za 2014 rok. Zdobył również tytuł Pokerzysty Roku 2014 w Polsce przyznawany przez Global Poker Index (odpowiednik np. piłkarskiego rankingu FIFA). Wygrane Dominika Pańki w turniejach pokerowych live: $2,385,771 Największe sukcesy: 1) Zwycięstwo na PCA 2014 ($1,423,096) 2) 3. miejsce w turnieju €5,300 EPT Malta (€347,300) 3) Zwycięstwo w turnieju €10,300 High Roller na EPT Deauville 2014 (€272,000) 4) 11. miejsce w turnieju €5,300 EPT Barcelona 2014 (€77,600) 5) 8. miejsce w turnieju €2,200 High Roller na Eureka Poker Tour Wiedeń 2014 (€20,150) 6) 5. miejsce w turnieju €2,200 Deepstack na Eureka Poker Tour Wiedeń 2014 (€13,440) Kolejny festiwal EPT odbędzie się w Monte Carlo (28. kwietnia- 8. maja). Będzie to wielki finał 11. sezonu EPT. .,Jakub Suszka