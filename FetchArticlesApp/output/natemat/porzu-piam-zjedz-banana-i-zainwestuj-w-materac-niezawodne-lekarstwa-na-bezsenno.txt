Lata 90., kiedy bezsenność dotyczyła tylko mieszkańców Seattle przeżywających sercowe rozterki minęły bezpowrotnie. Już nie tylko Tom Hanks i Meg Ryan nie przesypiają zwyczajowych ośmiu godzin na dobę – z tego typu problemem zmaga się prawie połowa Polaków. Istnieją jednak sprawdzone sposoby, które pozwolą przezwyciężyć cowieczorne „łóżkowe” kryzysy. Przyczyn bezsenności każdy z nas powinien szukać na własną rękę, bowiem lista powodujących ją czynników jest długa – od nadużywania alkoholu i środków farmakologicznych, poprzez przyzwyczajenia żywieniowe i problemy zdrowotne, na szeroko pojętym stresie kończąc. Najłatwiejsze rozwiązanie – wizyta u specjalisty i zrealizowanie recepty na środki nasenne, nie zawsze jest rozwiązaniem najkorzystniejszym z punktu widzenia naszego organizmu. Zamiast łykać tabletki, lepiej bowiem zjeść... banana, a pieniądze na prywatnego lekarza przeznaczyć na dobrej jakości materac. Da się zwalczyć bezsenność domowymi sposobami? Da się! - dowodzą naukowcy. Śpij nago Sen przychodzi szybciej, kiedy temperatura naszego ciała jest niższa, a pozbycie się piżamy jest najlepszym sposobem na naturalne jej wyregulowanie. Poza tym, powyciągane bawełniane t-shirty nie tylko same z siebie nie wyglądają zbyt wyjściowo – blokują również zbawienne działanie snu na urodę. Melatonina – hormon przeciwdziałający starzeniu się tkanek, uaktywnia się bowiem dopiero wtedy, kiedy temperatura ciała jest niższa. Dobierz właściwy materac To, na czym śpimy, ma dla jakości naszego snu kluczowe znaczenie. Materac, jego grubość i miękkość powinny być dobrane indywidualnie do naszych potrzeb, a właściwie do potrzeb naszego kręgosłupa. Specjaliści zalecają ponadto, aby wymieniać posłanie przynajmniej raz na osiem lat. Według badań marki Dormeo – producenta materacy i TNS jedynie co czwarty Polak śpi na łóżku z ramą i materacem. Aż 55 proc. zamiast łóżka posiada rozkładane kanapy, wersalki czy różnego rodzaju narożniki. Niestety, wiele z tych mebli nie jest dostosowanych do codziennego snu. Ponadto, dużo szybciej ulegają zużyciu, gdyż korzystamy z nich zarówno w ciągu dnia, jak i w nocy. Sposobem, aby przed negatywnymi skutkami spania na wersalce chronić zarówno nasze plecy, jak i portfele, jest zaopatrzenie się w tzw. materac nawierzchniowy, czyli taki, który kładziemy bezpośrednio na łóżku czy wersalce. W ten prosty sposób wyrównujemy powierzchnię wysłużonego mebla, co w efekcie pozwala znacząco podnieść jakość naszego snu, a także nadać miękkość zbyt twardym materacom. Produkty tego typu są lekkie, łatwo dopasowują się od kształtu ciała, przez co regulują napięcie mięśni i pomagają zwalczyć bóle kręgosłupa. Zjedz banana Popularny żółty owoc jest naturalnym źródłem tryptofanu, czyli substancji wspomagającej produkcję melatoniny. Kolorowe sny zapewnią nam jednak nie tylko egzotyczne cytrusy – rodzime truskawki, maliny, jeżyny czy agrest to również sprzymierzeńcy w walce z bezsennością. Działanie usypiające, a dzięki zawartości magnezu i witamin również relaksacyjne i rozluźniające, mają również migdały i nasiona słonecznika. Kup niebieską pościel Badania dowodzą, że istnieje związek pomiędzy kolorystyką panującą w sypialni, a jakością snu. Okazuje się, że najdłużej śpią osoby otoczone kolorem niebieskim. Naukowcy tłumaczą, że receptory znajdujące się w siatkówce są najbardziej czułe właśnie na tę barwę, dlatego też to z niebieskiej pościeli będzie nam się najtrudniej rankiem wygrzebać. Nie gap się w monitor po zmroku ...ale jeśli już musisz – zainstaluj program, który dostosuje jego jasność do warunków panujących w pokoju. Wieczorne oglądanie seriali często kończy się zarwaną nocą i to wcale nie tylko dlatego, że na raz „połykamy” cały sezon. Ostre niebieskie i białe światło emitowane przez komputery, tablety czy komórki negatywnie oddziałuje na znajdującą się w mózgu szyszynkę – organ odpowiadający za produkcję melatoniny. Jej uwalnianie do organizmu powinno rozpocząć się kilka godzin przed snem, jednak godziny wpatrywania się w zbyt jasny monitor znacznie ten proces opóźniają. Problem niewłaściwego kontrastu pomoże rozwiązać program f.lux, który automatycznie zmniejszy jasność obrazu, kiedy na zewnątrz zrobi się ciemno. Dostępny jest on również w formie aplikacji na iPhone'a i iPada. Właściciele urządzeń z systemem Android mogą skorzystać z bliźniaczej aplikacji - Twilight.,Karolina Pałys