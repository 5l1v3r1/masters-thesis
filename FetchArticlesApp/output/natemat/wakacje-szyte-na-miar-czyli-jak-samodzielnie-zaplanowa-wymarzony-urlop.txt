Zapaleni podróżnicy i wakacyjni wycieczkowicze, pary, rodziny i samotne wilki. Wszyscy marzą o idealnych wakacjach. Co to znaczy? Dwa tygodnie na plaży, w tętniącym życiem mieście, czy w górach na zimnej Islandii? Zaplanujcie i zorganizujcie swój wyjazd według własnego widzimisię. Nawet dysponując niewielkim budżetem, można zaprojektować sobie świetne wakacje. Warto zrobić to na własną rękę. Podpowiadamy jak. Na początek: zadajcie sobie kilka pytań. Jest kilka podstawowych pytań, które musimy sobie zadać. Najlepiej zacząć od przeliczenia budżetu. Ile chcemy wydać na dojazd na miejsce, ile maksymalnie na noclegi? Czy jedziemy w kilka osób, rodzinnie? Czy zupełnie sami? Najbardziej komfortowo podróżować jest w parze, jeśli jednak zbierzemy kilka osób, wyjazd wszystkim wyjdzie taniej. Priorytety. Czy chcemy na wakacje wyjechać do jakiegoś tętniącego życiem miasta, czy być może od niego właśnie odpocząć? A może dwa w jednym? Czy chcemy nauczyć się pływać na windsurfingu, czy spędzić kilka tygodniu jeżdżąc na rowerze? Należy swoje wymagania zapisać i się ich trzymać, bez względu na atrakcyjne promocje. Jeżeli jesteśmy zmęczeni życiem w mieście, to nie rzucajmy się na urlop do Nowego Jorku. To świetne i ciekawe miasto, ale raczej nie uda nam się tam wypocząć. Jeżeli nie chcemy płacić zbyt dużo na miejscu, warto pomyśleć o wakacjach... dość przewrotnie – egzotycznych! Tak, jak oszczędni podróżnicy z zachodniej Europy, często wybierają się na wakacje do tańszych krajów Europy wschodniej, my na niższe niż w kraju ceny życia możemy liczyć w Azji. W Indiach, Kambodży, Indonezji czy Tajlandii można znaleźć naprawdę tani i zupełnie przyzwoity nocleg. Marzy się Wam kilka tygodni w domku na plaży? Wystarczy chwila czasu na skorzystanie z wyszukiwarki i sprawdzenie kilku ofert. Kiedy już znajdziemy miejsce, które ma odpowiednią cenę i standard, wystarczy sprawdzić w internecie opinie na jego temat. Podróżnicy z całego świata mają swoje fora, na których dzielą się opiniami o hotelach, hostelach i pensjonatach. To dobre źródło informacji i przydatnych wskazówek. Najwięcej informacji będzie dostępnych po angielsku. Najczęściej takie rozwiązanie opłaca się przy dłuższych np. trzy tygodniowych urlopach. Na północy Bali udało mi się dość szybko znaleźć do wynajęcia cały domek, w którym spokojnie mogą spać dwie, trzy, a nawet cztery osoby, którego wynajęcie na cały miesiąc kosztuje... 950 złotych. To mniej niż podnajęcie pokoju w warszawskim Śródmieściu, a zmieszczą się w nim aż cztery osoby. To świetna opcja szczególnie dla bezdzietnych osób, które chciałyby wyjechać z przyjaciółmi. Także za jedzenie nie zapłacimy wiele. Dojazd będzie oczywiście stosunkowo droższy, jednak warto sprawdzić, czy w sumie nie opłaca się wybrać któregoś z tych kierunków. Do ceny biletów lotniczych trzeba będzie też często doliczyć wydatki związane z wizą i trochę wyższe ceny ubezpieczenia. Na rodzinny wypad raczej nie samolotem. Egzotyczna eskapada mniej opłaca się rodzinom, które zwykle mają jeden, wspólny budżet, a kupno trzech czy czterech biletów lotniczych np. do Indonezji, może okazać się zbyt kosztowne. Najtaniej jest więc wybrać kierunek europejski, np. Chorwację i pojechać tam samochodem. W przeliczeniu na osobę w większości przypadków cena za dojazd będzie niższa, niż nawet najbardziej ekonomiczny bilet lotniczy. No i można zabrać ze sobą np. rowery lub deski surfingowe. Sportowe wakacje zostawcie profesjonalistom. Jeżeli chcemy połączyć urlop z doskonaleniem umiejętności żeglarskich, surfingowych, czy nurkowych, to prawdopodobnie na własną rękę nie znajdziemy lepszych opcji, niż te proponowane przez specjalizujące się w wakacyjnych kursach szkółki. W tym wypadku najlepiej zaufać profesjonalistom. Alarm cenowy na wymarzony kierunek. Już jakiś czas temu pisałam, że bilety do Japonii zdarzają się za nawet 600, 800 złotych. To średnia cena lotów z Warszawy do np. Londynu. Jeżeli więc mamy jakiś wymarzony kierunek, warto włączyć sobie alarm cenowy i polować na tani bilet. Oszczędzi to nam mnóstwo zachodu. Trzeba być jednak zawsze gotowym i mieć odłożoną potrzebną kwotę. Odkładanie pieniędzy na spełnianie największych marzeń jest jednak dość proste, w końcu i motywacja większa! Wyczucie czasu jest kluczem przy rezerwacji biletów i noclegów. Bez względu na to dokąd i jak zdecydujemy się lecieć, bilety warto kupić z odpowiednim wyprzedzeniem, a urlop zaplanować zaraz po najwyższym sezonie. Zwykle pogoda jest wtedy wciąż ładna, a tłumy mniejsze. Bilety lotnicze najkorzystniej jest kupować około 50 dni przed wylotem. O tym, jak zrobić to najsprytniej, można przeczytać na przykład tutaj.,Maja Święcicka