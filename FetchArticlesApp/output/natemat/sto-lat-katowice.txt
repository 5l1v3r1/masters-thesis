W najbliższy weekend Katowice będą obchodziły rocznicę 150-lecia nadania praw miejskich. Urodzinowe przyjęcie zacznie się już 10 września, a potrwa do 13 września. Dla mieszkańców i przyjezdnych przygotowano muzyczne atrakcje, wśród których znalazły się m.in. darmowe koncerty zespołów Archive i Morcheeba. Miasto zacznie świętowanie swojego jubileuszu od koncertu Arki Noego. Dziecięcy zespół wykonujący muzykę religijną wystąpi w czwartek 10 września w Sali Pałacu Młodzieży. Najważniejszym dniem urodzinowego festiwalu będzie 11 września, kiedy wypada dokładna rocznica nadania Katowicom praw miejskich. Tego dnia na terenie Strefy Kultury już od godziny 17.00 będzie można posłuchać muzyki. Na scenie zobaczymy Misię FF, czyli Michalinę Furtak. Wokalistka i basistka znana jest m.in. ze swoich wcześniejszych występów z grupą très.b. Dla katowickiej publiczności zaśpiewa także Natalia Przybysz, której zeszłoroczny album „Prąd” podbił serca miłośników muzyki z pogranicza bluesa i soulu. Gwiazdą wieczoru będzie zespół Archive. Muzyka brytyjskiej grupy, łącząca ze sobą wiele gatunków, od trip-hopu do rocka, wyjątkowo przypadła do gustu polskiej publiczności. Dowodem jest popularność, wydanego w styczniu tego roku albumu „Restriction”, który stał się drugim najlepiej sprzedającym się albumem w Polsce. Dla miłośników spokojniejszych rytmów organizatorzy przygotowali koncertową alternatywę –w Sali Teatralnej Pałacu Młodzieży, o godzinie 19.00 wystąpi Pumeza Matshikiza w towarzystwie Orkiestry AUKSO. Wyjątkowy głos sopranistki publiczność będzie mogła usłyszeć w m.in. w ariach z „Wesela Figara” Mozarta, „Turandota” czy „Cyganerii” Pucciniego. Kolejny dzień urodzinowego festiwalu przyniesie kolejne koncerty w Strefie Kultury. Na scenie pojawi energetyczny, łączący punk i funky, zespół Łąki Łan. Zaraz po nim publiczność usłyszy taneczną salsę w wykonaniu African Salsa Orchestra, czyli orkiestry złożona z 7 europejskich wirtuozów pod kierunkiem Tikena Jah Fakoly’ego. Gwiazdą wieczoru będzie Morcheeba, angielska grupa, mieszająca muzyczne wpływy trip-hopu, rocka i popu. Czy katowicka publiczność usłyszy kultowe już utwory zespołu: „Rome wasn't built in a day”, „The Sea” czy „Otherwise” – przekonamy się w sobotę. Tego samego dnia wielbiciele flamenco będą mieli okazję posłuchać koncertu wirtuoza Paco Peñy i jego Flamenco Company. W czasie występu w sali koncertowej NOSPR Hiszpanowi towarzyszyć będzie Zespół Śpiewaków Miasta Katowice Camerata Silesia. Publiczność będzie miała okazję usłyszeć m.in. utwór skomponowany przez Paco Peñę specjalnie z okazji 150-lecia miasta. Finałem urodzinowego festiwalu będą dwa koncerty. W Strefie Kultury orkiestra AUKSO połączy siły z zespołem Vołosi prezentując mieszankę muzyki klasycznej i etnojazzu. W Kościele Ewangelickim wystąpi natomiast The Face of God – artystyczny projekt muzyków z Sardynii, którzy łączą lokalne, tradycyjne pieśni sakralne z współczesną muzyką klasyczną. Plenerowe koncerty w Strefie Kultury są darmowe, na pozostałe wydarzenia obowiązują bilety. O szczegółach imprezy można dowiedzieć się więcej ze strony internetowej organizatora – Instytucji Kultury Katowice – Miasto Ogrodów. oprac. Hanka Kostrzewska,Rajza Po Kato