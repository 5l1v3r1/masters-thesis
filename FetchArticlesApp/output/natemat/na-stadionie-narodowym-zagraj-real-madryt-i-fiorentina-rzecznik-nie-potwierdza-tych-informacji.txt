W sierpniu na Stadionie Narodowym w Warszawie Real Madryt zagra towarzysko z Fiorentiną. Spotkanie będzie drugą edycją Super Meczu. Rok temu w ramach akcji Lechia Gdańsk zmierzyła się z Barceloną. Rzecznik PL.2012 Mikołaj Piotrowski poinformował jednak na Twitterze, że nie potwierdza tych doniesień. Spotkanie Real Madryt – Fiorentina zostanie rozegrane 16 sierpnia. Tegoroczny triumfator Ligi Mistrzów zmierzy się na Stadionie Narodowym z czwartym zespołem włoskiej Serie A, w którym występuje były zawodnik Legii Warszawa Rafał Wolski. Na razie nie wiadomo, kiedy rozpocznie się sprzedaż biletów - o tym wszystkim informuje "Przegląd Sportowy". Rzecznik PL.2012 Mikołaj Piotrowski na Twitterze napisał jednak, że "nie potwierdza informacji o Realu i Fiorentinie". Nie wiadomo więc, czy faktycznie do meczu dojdzie, a Piotrowski podkreślił później, że poza enigmatycznym "nie potwierdzam" nie może powiedzieć nic więcej. W zeszłym roku Super Mecz rozegrano na gdańskiej PGE Arenie. Lechia Gdańsk zremisowała w nim z Barceloną 2:2. W towarzyskim spotkaniu wystąpili m.in. Leo Messi i Neymar. Można więc mieć nadzieję, że i Real Madryt nie wyśle przeciwko Fiorentinie kompletnie rezerwowego składu. Sierpniowe spotkanie będzie mogło obejrzeć na Stadionie Narodowym 58 tys. kibiców.,Tomasz Baliszewski