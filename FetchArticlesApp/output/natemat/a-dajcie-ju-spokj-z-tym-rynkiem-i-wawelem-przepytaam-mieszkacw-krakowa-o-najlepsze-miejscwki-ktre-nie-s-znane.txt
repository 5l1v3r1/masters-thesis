Wawel, Sukiennice, Kościół Mariacki czy nawet Kazimierz - każdy wymieni te miejsca jako główne atrakcje turystyczne Krakowa. Jednak co robić, co zobaczyć i czego doświadczyć w tym uznawanym za najpiękniejsze miasto Polski, jeśli wyżej wymienione zabytki widzieliśmy już kilka razy? Poprosiliśmy czytelników naTemat o pomoc. Oto lista nieoczywistych miejsc, które warto odwiedzić w stolicy Małopolski. Po spacerze ulicami Nowej Huty i po wypoczynku nad Zalewem Nowohuckim, warto zwiedzić Krzesławice. Mimo pobliskich zabudowań miejskich, przez lata ten rejon Krakowa nie posiadał dobrej komunikacji. Dlatego do dziś można poczuć się tam jak na wsi. Pod koniec XIX wieku dworek znajdujący się w Krzesławicach, w którym mieszkał niegdyś Hugon Kołłątaj trafił w ręce malarza Jana Matejki, a dziś turyści mogą go zwiedzać (ul. Melchiora Wańkowicza 25, bilet -5 złotych). W Krzesławicach znajduje się również drewniany, XVII - wieczny kościół, który również warty jest zobaczenia. Zwiedzenie bielańskiego klasztoru jest nie lada wyzwaniem. Kompleks budynków sakralnych, które górują nad Krakowem (widać go z Kopca Kościuszki i z bulwarów nad Wisłą), znajduje się na Srebrnej Górze, jednak nie to jest wspomnianym wcześniej utrudnieniem. Otóż kobiety, ze względu na surowe zasady panujące w Klasztorze Kamedułów, mogą go zwiedzać tylko przez 12 dni w roku (w Wielkanoc, poniedziałek wielkanocny, NMP Królowej Polski (3 maja), niedzielę Zesłania Ducha Świętego, poniedziałek po niedzieli Zesłania Ducha Świętego, niedzielę po 19 czerwca, drugą niedzielę lipca, czwartą niedzielę lipca, pierwszą niedzielę sierpnia, Wniebowzięcie NMP (15 sierpnia), Narodzenie NMP (8 września) oraz w Boże Narodzenie. Mężczyźni mogą zwiedzać go codziennie, co pół godziny, od 8 do 16. Mimo tego warto zaplanować wycieczkę na Bielany, ponieważ klasztor jest doskonałym przykładem architektury barokowej - pracowali nad nim włoscy architekci. Atrakcją jest sala akustyczna, która polega na tym, że osoba stojąca na jednym jej końcu dokładnie słyszy to, co mówi osoba skierowana twarzą do ściany na drugim końcu pomieszczenia. Stara, opuszczona fabryka wyrobów tytoniowych, która w XIX wieku tętniła życiem. Teraz warto wybrać się na ulicę Dolnych Młynów, aby poczuć klimat tego kompleksu. Jednak ta atrakcja nie polega na zwiedzaniu opuszczonych budynków fabrycznych. Na początku tego roku Fundacja Tytano zajęła się adaptacją tego miejsca. Ogłoszono, że powstanie tam nowe centrum kulturalno-biznesowe na mapie Krakowa. Teraz swoje siedziby ma tam aż 50 firm, są pracownie artystów i projektantów mody. Tytano to również inkubator dla młodych artystów i przedsiębiorców. Na terenie fabryki odbywają się imprezy, koncerty, wystawy. To nie tylko jedno z najciekawszych tego typu miejsc w Krakowie, ale i w Polsce! Na ulicy Piastowskiej 20 szczęścia mogą szukać turyści, którzy lubią dobrze zjeść i próbować nowych potraw. Między drzewami, na betonowym placyku znajduje się przestrzeń, w której regularnie wystawiają się najlepsze krakowskie foodtrucki, a w czasie imprez cyklicznych dołączają do nich bary na kółkach z całej Polski. Oprócz jedzenia przybyłych do Bezogródka często czeka relaks, organizowane są tam na przykład treningi jogi czy strechingu. Bezogródek to przestrzeń, w której można wypocząć po całym dniu spędzonym na spacerowaniu po Błoniach. Wystarczy usiąść na leżaku i cieszyć się otaczającą zielenią i pysznościami. Zbudowany w XIX wieku fort po wojnie został przerobiony na budynek mieszkalny. Lokatorzy żyli tam do połowy lat 80-tych XX wieku. Później przeprowadzono remont zabytku, dzięki któremu odzyskał swój dawny wygląd i może służyć zwiedzającym. Miasto planowało budowę parkingu podziemnego i wieży komunikacyjnej, ale do tego nie doszło, ponieważ mieszkańcy organizowali protesty. Zwiedzający fort mogą wejść do niego bezpłatnie, przez całą dobę, jednak w nocy należy zaopatrzyć się w latarki, ponieważ obiekt nie jest oświetlony. A warto to zrobić, bo fort należący niegdyś do Twierdzy Kraków jest unikalnym w skali Europy przykładem architektury fortecznej. Zabytek znajduje się na skraju Krzemionek, na wzgórzu Lasoty. Miłośnicy polskiej kultury dobrze wiedzą czym jest Ośrodek Dokumentacji Sztuki Tadeusza Kantora Cricoteka (ul. Nadwiślańska 2-4). Od niedawna instytucja ma nową siedzibę, która robi ogromne wrażenie. A przede wszystkim jej taras. Połączenie nowoczesnej architektury ze starą jest hołdem dla twórczości tego wybitnego artysty. Stal i szkło łączy się tu z budynkami najstarszej elektrowni w Krakowie. Na tarasie Cricoteki można nie tylko wziąć udział w wydarzeniach kulturalnych i w dyskusjach, ale również po prostu zrelaksować się. Co więcej, w każdą sobotę do 27 sierpnia rodziny mogą wziąć udział w międzypokoleniowych warsztatach "Laboratorium Zmysłów". Warto odwiedzić budynek przy Nadwiślańskiej - chociażby po to, żeby przez chwilę móc obcować ze sztuką na najwyższym poziomie.,Barbara Kaczmarczyk