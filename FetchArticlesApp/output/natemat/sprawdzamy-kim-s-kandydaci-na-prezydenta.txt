Typowy kandydat na prezydenta to wykształcony mężczyzna przed pięćdziesiątką, członek partii z doświadczeniem w tworzeniu prawa i prowadzeniu kampanii. MamPrawoWiedziec.pl analizuje, kogo Polacy znajdą na kartach do głosowania 10 maja. 26 marca Państwowa Komisja Wyborcza zarejestrowała 11 kandydatów na urząd prezydenta. Co najmniej 100 tys. podpisów poparcia pod kandydaturą zebrali: reżyser Grzegorz Braun (niezależny), prawnik i europoseł Andrzej Duda (Prawo i Sprawiedliwość), marszałek województwa świętokrzyskiego Adam Jarubas (Polskie Stronnictwo Ludowe), ubiegający się o reelekcję Bronisław Komorowski (bezpartyjny, popierany przez Platformę Obywatelską), prezes Koalicji Odnowy Rzeczypospolitej Wolność i Nadzieja Janusz Korwin-Mikke (oficjalnie członek Kongresu Nowej Prawicy, ale nie ma poparcia tej partii), bezrobotny Marian Kowalski (Ruch Narodowy), muzyk i publicysta Paweł Kukiz (niezależny), badaczka kościoła i prezenterka telewizyjna Magdalena Ogórek (bezpartyjna, popierana przez Sojusz Lewicy Demokratycznej), poseł i biznesmen Janusz Palikot (przewodniczący Twojego Ruchu), przedsiębiorca Paweł Tanajno (Demokracja Bezpośrednia) oraz adwokat Jacek Wilk (KNP). Średnia wieku – 49 lat Najmłodszą osobą i jednocześnie jedyną kobietą ubiegającą się o prezydenturę jest 36-letnia Magdalena Ogórek. Najstarszym kandydatem jest Janusz Korwin-Mikke – ma 72 lata. Bronisław Komorowski jest od niego o 10 lat młodszy. Pozostali mieszczą się w przedziale wiekowym 40–52 lata. 9 kandydatów ma wyższe wykształcenie. Andrzej Duda i Magdalena Ogórek uzyskali tytuł doktora: Duda – nauk prawniczych, Ogórek – humanistycznych w zakresie historii. Paweł Kukiz skończył szkołę średnią, a Marian Kowalski podstawową. Szóstka od prawa Jednym z najmocniejszych uprawnień prezydenta jest zgłaszanie własnych propozycji ustaw. Przede wszystkim jednak prezydent podpisuje (lub wetuje) ustawy uchwalone przez parlament. Czterech kandydatów ma doświadczenie bezpośredniego uczestnictwa w procesie legislacyjnym jako posłowie: Duda (poseł w latach 2011–2014, obecnie europoseł), Komorowski (poseł w latach 1989–2010, przez dwie kadencje marszałek Sejmu), Korwin-Mikke (poseł w latach 1991–1993) oraz Palikot (poseł od 2007 r.). Jarubas był asystentem posła Tadeusza Madzi w drugiej kadencji Sejmu, a Ogórek ekspertką klubu parlamentarnego SLD w latach 2008–2010. Kukiz poznał proces legislacyjny od strony obywatela jako jeden z inicjatorów akcji na rzecz wprowadzenia jednomandatowych okręgów w wyborach do Sejmu Zmieleni.pl (pod własnym projektem ustawy zebrali 194 tys. podpisów). Wilk jako ekspert pracował nad ustawą umarzającą składki ZUS dla kilkuset tys. małych i średnich przedsiębiorstw (tzw. ustawa abolicyjna z 2012 r.). Wszystkie kampanie kandydatów Weteranem kampanii wyborczych jest Janusz Korwin-Mikke. Pięć razy ubiegał się o mandat parlamentarny: cztery razy poselski, raz senatorski. Z czego tylko raz dostał się do Sejmu – w 1991 r. Dwa razy kandydował na prezydenta Warszawy i jeszcze dwa razy do Parlamentu Europejskiego, do którego wszedł w 2014 r. W 2015 r. Korwin-Mikke po raz piąty stara się o fotel prezydencki. Bronisław Komorowski sześciokrotnie startował w wyborach i zostawał posłem w latach 1991–2010. W 2010 r. wygrał wybory prezydenckie, pokonując Jarosława Kaczyńskiego w drugiej turze. Zanim został kandydatem Platformy, wygrał w partyjnych prawyborach z Radosławem Sikorskim. Pięciokrotnie kampanię wyborczą prowadził Jarubas. Raz kandydował na radnego powiatu buskiego (był radnym w latach 1998–2002 r.), raz do Sejmu w 2011 r. (jednak zrzekł się mandatu) i trzykrotnie do sejmiku województwa świętokrzyskiego (mandat radnego sprawował w latach 2006–2010, wybrany ponownie w 2014 r.). Trzykrotnie – za każdym razem z powodzeniem – o mandat poselski ubiegał się Janusz Palikot (poseł od 2005 r). Dla Pawła Kukiza kampania prezydencka jest drugą kampanią, w której wziął udział – w wyborach samorządowych w 2014 r. został radnym sejmiku województwa dolnośląskiego. W 2010 r. Andrzej Duda nie został prezydentem Krakowa, ale otrzymał mandat radnego miasta. W 2011 r. został posłem, a w 2014 r. po wygranych wyborach do PE przeniósł się do Brukseli. Jeśli wygra majowe wybory prezydenckie, to mandat europosła będzie trzecim, który złoży przed czasem. Bez sukcesu swoje kampanie wyborcze prowadzili do tej pory Jacek Wilk, Marian Kowalski, Magdalena Ogórek i Grzegorz Braun. Wilk przegrał wybory parlamentarne w 2011 r., samorządowe do rady Warszawy i do PE w 2014 r. Kowalski dwukrotnie ubiegał się o urząd prezydenta Lublina oraz w 2009 r. bezskutecznie kandydował do PE. Ogórek kandydowała do tej pory tylko raz – na posłankę w 2011 r. Braun ubiegał się o mandat radnego Wrocławia w 2010 r. Nowicjuszem wśród 11 kandydatów jest Paweł Tanajno – nigdy wcześniej nie kandydował na żadną wybieralną funkcję publiczną. Siódemka partyjnych Wśród kandydatów jest dwóch przewodniczących partii: Janusz Korwin-Mikke, prezes nowo powstałego ugrupowania KORWiN i Janusz Palikot, przewodniczący TR, wcześniej związany z PO (był członkiem Rady Krajowej). Adam Jarubas od 1992 r. jest związany z PSL-em. Był sekretarzem zarządu województwa i prezesa zarządu partii. Andrzej Duda działał w Unii Wolności, dziś należy do rady politycznej PiS. Marian Kowalski od 2013 r. należy do Ruchu Narodowego. Bronisław Komorowski był związany z UW i PO. Po wygranej w poprzednich wyborach, jako prezydent, musiał zrezygnować z członkostwa w PO. Paweł Tanajno kandyduje z ramienia DB. Jacek Wilk od 2011 r. należy do KNP (był w sztabie partii, radzie głównej i zarządzie, pełnił też funkcję sekretarza generalnego). Braun, Kukiz ani Ogórek nie należeli jeszcze do partii. Ósemka w biznesie, czwórka w administracji publicznej, trójka w samorządzie Kandydaci z największym doświadczeniem w biznesie to: Janusz Palikot, Andrzej Duda i Paweł Tanajno. Zajmowali wysokie stanowiska w prywatnych spółkach, pełnili funkcję członków rad nadzorczych oraz zakładali własne przedsiębiorstwa. Palikot to m.in. członek rady nadzorczej Lubelskich Zakładów Przemysłu Spirytusowego POLMOS SA w 2004 r., w latach 2007–2012 członek zarządu Fundacji Res Publica im. Henryka Krzeczkowskiego, w latach 2007–2013 wspólnik w Wydawnictwo Słowo/Obraz Terytoria sp. z o.o. Duda: m.in. w 2006 r. członek rady nadzorczej Krakowskiego Parku Technologicznego sp. z o.o. i Rzeszowskiego Zakładu Energetycznego SA. Tanajno od 2011 r. jest wspólnikiem i członkiem zarządu Netwit.pl sp. z o.o. oraz członkiem zarządu Iam4U.pl sp. z o.o. Korwin-Mikke był doradcą w Stoczni Szczecińskiej, Jarubas wicedyrektorem Powiatowego Centrum Usług Medycznych, Ogórek prowadziła programy publicystyczne w telewizji TVN 24 Biznes i Świat. Wilk jest adwokatem i wspólnikiem w kancelarii adwokackiej. Marian Kowalski przez 20 lat był właścicielem sklepu. Bezpośredniego doświadczenia z biznesem nie mają Braun, Kukiz ani Komorowski. Dwoje kandydatów miało okazję bliżej poznać działanie rządu. Obecny prezydent był dyrektorem gabinetu ministra ds. współpracy z organizacjami politycznymi i stowarzyszeniami Aleksandra Halla w latach 1989–1990. Magdalena Ogórek pracowała w Ministerstwie Spraw Wewnętrznych i Administracji (2004–2006) oraz odbyła staż w Kancelarii Prezydenta w 2003 r. Tylko trzech kandydatów ma doświadczenie w kierowaniu i zarządzaniu sprawami publicznymi na poziomie lokalnej społeczności. Praktykę w samorządzie mają: Duda, który pełnił mandat radnego Krakowa, Kukiz, obecny radny sejmiku, i Adam Jarubas, wieloletni radny sejmiku województwa świętokrzyskiego, obecnie marszałek województwa. Najbogatszy Korwin-Mikke Majątek Janusza Korwin-Mikkego to prawie 10 mln zł, ulokowany jest głównie w nieruchomościach. Drugi w kolejności jest Janusz Palikot. Szef TR zgromadził ponad 5 mln zł (połowa w obrazach i meblach). Bronisław Komorowski ostatnie oświadczenie majątkowe złożył, gdy pełnił jeszcze mandat poselski i urząd marszałka Sejmu. Wtedy jego majątek wynosił ponad 3 mln zł, a jego główną część stanowiło odziedziczone mieszkanie warte 2 mln zł. Jako prezydent Komorowski zarabia blisko 14 tys. zł netto. Z oświadczenia radnego sejmiku Pawła Kukiza wynika, że jego majątek to prawie 3 mln zł. Andrzej Duda zgromadził niecałe 2 mln zł. Najmniejszy majątek zadeklarował Adam Jarubas – blisko 800 tys. zł. Pozostali kandydaci nie pełnili wcześniej funkcji publicznych, więc nie musieli składać oświadczeń majątkowych. Anna Konczewska, serwis.MamPrawoWiedziec.pl,MamPrawo Wiedziec.pl