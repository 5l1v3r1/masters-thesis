Paweł Kukiz zapowiada walkę o zmianę ustroju Polski i wprowadzenie jednomandatowych okręgów wyborczych w wyborach do Sejmu. Małgorzata Łubik, Elżbieta Morawska – To nie jest zabawa, to nie jest jakiś pomysł rockendrolowca, tylko poważna decyzja, to zwieńczenie mojej dziesięcioletniej walki o przywrócenie państwa obywatelom – tymi słowami Paweł Kukiz rozpoczął 9 lutego we Wrocławiu swoją konferencję, na której ogłosił decyzję o starcie w wyścigu o fotel prezydenta. Wojna z systemem – Nie sztuką jest tylko krzyczeć „weto”, tak jak to robią partie opozycyjne w parlamencie, a następnie iść do kasy sejmowej po diety poselskie – mówił Kukiz. – Sztuką jest stanąć przeciwko temu systemowi. Staję przeciwko niemu ze świadomością, że nie robię tego sam. Kukiz ma nadzieję, że społeczeństwo się zjednoczy razem z nim na miarę roku 1980, kiedy powstała 10-milionowa „Solidarność”. Na ogłoszenie decyzji o kandydowaniu wybrał Wrocław, w którym działał propagator idei jednomandatowych okręgów wyborczych, zmarły w 2012 r. prof. Jerzy Przystawa. Kukiz utożsamia się z jego poglądami na wiele spraw, także z tym, że Polska nie idzie w dobrym kierunku, a talenty młodych nie są pożytkowane w ojczyźnie, ale na obczyźnie. Oprócz wprowadzenia jednomandatowych okręgów wyborczych Kukiz zapowiada reformy wymiaru sprawiedliwości, które mają polegać na „przywróceniu społecznej kontroli nad sądami i prokuraturą”. Widzi potrzebę „ratowania polskiej gospodarki i miejsc pracy, pozwalających na wykorzystanie krajowych bogactw naturalnych, np. węgla brunatnego”. – To bardzo ciężka wojna, bo to jest wojna – podsumowywał Kukiz. – Były minister spraw wewnętrznych Sienkiewicz niestety powiedział prawdę, że Polska istnieje tylko teoretycznie. Ja jeszcze dodam jedno, że nie zginęła, póki my żyjemy. Z doświadczenia muzyk i radny Paweł Kukiz, urodzony w 1963 r. w Paczkowie, studiował administrację na Uniwersytecie Wrocławskim. W latach 80. zaczął karierę muzyczną. Był frontmanem zespołów: CDN, Hak, Aya RL. W latach 1984–2013 lider i wokalista zespołu Piersi. Na swoim koncie ma kilka ról w filmach i serialach. W 2012 r. zaangażował się w akcję obywatelską Zmieleni.pl i to ona wspiera go w kampanii prezydenckiej. Działa na rzecz wprowadzenia jednomandatowych okręgów wyborczych. W 2014 r. uzyskał mandat radnego Sejmiku województwa dolnośląskiego (kandydował z Komitetu Bezpartyjni Samorządowcy). Pracuje w komisjach: współpracy zagranicznej oraz kultury, nauki i edukacji.,MamPrawo Wiedziec.pl