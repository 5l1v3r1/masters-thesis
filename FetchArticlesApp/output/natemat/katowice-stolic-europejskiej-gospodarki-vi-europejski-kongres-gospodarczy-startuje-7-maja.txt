Bezpieczeństwo energetyczne Europy w kontekście kryzysu na Ukrainie, migracje i rynek pracy, unijne finanse i współpraca handlowa z USA – to główne tematy Europejskiego Kongresu Gospodarczego, który za dwa tygodnie rozpocznie się w Katowicach. Szósta edycja EEC przyciągnie do stolicy Górnego Śląska ponad 6 tysięcy gości z całego świata - w tym czołowych polityków, ekonomistów, ministrów i komisarzy UE oraz prezesów największych koncernów. Mija właśnie 10 lat od największego w historii UE rozszerzenia jej struktur. W 2004 roku do wspólnoty dołączyło dziesięć państw Europy Centralnej i republiki nadbałtyckie. Bilans tej dekady zdominuje tematykę zbliżającego się kongresu. – W 10 rocznicę największego dotychczas rozszerzenia Unii Europejskiej zapytamy o faktyczną rolę, jaką odgrywają w niej kraje naszego regionu, o europejskie ambicje dotyczące ekspansji i międzynarodowej współpracy gospodarczej – zapowiada Wojciech Kuśpik, inicjator EEC i prezes Grupy PTWP S.A. Szósta edycja EEC będzie również przebiegać w cieniu kryzysu na Ukrainie i jego wpływu na bezpieczeństwo energetyczne Europy. Jak powinna wyglądać nowa polityka energetyczna i klimatyczna Unii? Co będzie jej motorem napędowym? Goście EEC poszukają odpowiedzi na te pytania w trakcie otwartej debaty. Wśród najważniejszych zagadnień kongresu jest też negocjowane właśnie Transatlantyckie Partnerstwo w dziedzinie Handlu i Inwestycji (TTIP). W sesjach i debatach weźmie udział główny negocjator UE Ignacio Garcia Barcero oraz Dan Mullaney, główny negocjator ze strony USA. Ponadto w programie EEC znajdą się też stałe punkty, czyli sesje poświęcone finansom, polityce regionalnej, górnictwu, budownictwie i nieruchomościom, infrastrukturze, logistyce czy rynkowi paliw. Europejski Kongres Gospodarczy, który w tym roku przypada na 7 - 9 maja, w ciągu kilku lat stał się największą imprezą gospodarczą w Europie Środkowej. Trzydniowy cykl debat i paneli dyskusyjnych przyciąga do Katowic premierów i ministrów, polityków i ekonomistów, komisarzy unijnych, biznesmenów i prezesów międzynarodowych koncernów. Otwartej debacie towarzyszą bankiety, kuluarowe rozmowy i nieformalne spotkania biznesowe. Na tegorocznym kongresie obecność potwierdzili już m.in. Elżbieta Bieńkowska i Janusz Piechociński, prezydent Lech Wałęsa, Jan Kulczyk, poseł i były przewodniczący Parlamentu Europejskiego Jerzy Buzek, Michał Boni, minister skarbu Włodzimierz Karpiński, ambasador USA William Lacy Swing, unijny komisarz ds. zatrudnienia, spraw społecznych i integracji Laszlo Andor i komisarz ds. polityki regionalnej Johannes Hahn, minister transportu Czech Antonin Prachar, minister handlu Pakistanu Khurram Dastgir Khan, komisarz ds. handu i przemysłu w Komisji Unii Afrykańskiej Fatima Haram Acyl i prezes Hitachi Europe Ltd. Klaus Dieter Rennert. Przyjadą również prezesi największych polskich firm, jak Lotos, Orlen, PKP i Tauron oraz przedstawiciele międzynarodowych koncernów, m.in. Microsoftu i Orange. W tym roku wyraźniej widać większe zainteresowanie gości spoza starego kontynentu. Na EEC silną reprezentację przyślą Chiny, Pakistan i kraje afrykańskie. Europejski Kongres Gospodarczy 2014 Główne nurty tematyczne Dekada nowej Unii * Bilans rozszerzenia struktur UE z roku 2004. Liczby i fakty. Kluczowe procesy i zjawiska * Niewykorzystane szanse rozszerzenia. Kryzys w starych i nowych krajach członkowskich * Kraje Europy Centralnej w roku 2004 i dziś. Potencjał i zakres zmian * Rola nowych (w roku 2004) członków UE - aspiracje, partnerstwo, współdecydowanie * Absorpcja środków na politykę spójności. Rozwój infrastrukturalny i zasobów ludzkich * Płatnicy netto i beneficjenci. Skala inwestycji, wpływ na koniunkturę gospodarczą * Zmiany na europejskim rynku pracy wywołane rozszerzeniem Unii Kryzys po kryzysie. Unia Europejska wobec nowych wyzwań rozwojowych * Problem utraty atrakcyjności inwestycyjnej w Europie. Przyczyny i skala zjawiska * Lista zagrożeń i słabości: demografia, oczekiwania socjalne, ceny surowców i energii, przeregulowanie gospodarki, budżety krajowe, braki w innowacyjności * Od uzdrowienia sytuacji po nowy pomysł na rozwój. Reindustrializacja, innowacje, wolny rynek - ewolucja możliwości rozwojowych europejskiej gospodarki * Instytucje polityczne i środowiska gospodarcze w poszukiwaniu nowej „recepty na wzrost” * Globalna konkurencyjność europejskiej gospodarki - wizje, ambicje, realia * UE i USA - integracja czy konkurencja? Czy Europa zyska na partnerstwie transatlantyckim? Unia Europejska – USA. Największa strefa na świecie. Założenia i perspektywy negocjacji w sprawie Transatlantyckiego Partnerstwa w zakresie Handlu i Inwestycji (TTIP) * Co nas różni? Kluczowe sprzeczności, obszary konfliktu. Gotowość do kompromisu? * Skala, charakter i dysproporcje w wymianie handlowej i wzajemnych inwestycjach * Kto bardziej skorzysta? Problematyczna realizacja scenariusza „dwóch zwycięzców” * TTIP sposobem na spowolnienie gospodarcze w Europie? * Sojusz, który odmieni świat. Projekcja nowego globalnego układu sił * Porozumienie transatlantyckie jako model międzynarodowej integracji gospodarczej * Geopolityka i gospodarka. Nowy globalny układ sił jako czynnik bezpieczeństwa surowcowo-energetycznego i politycznego Z myślą o gospodarce. Nowa perspektywa finansowa Unii Europejskiej * Efekty negocjacji – kwoty, kierunki wydatkowania, zasady dystrybucji * Stara i nowa Unia – wspólne cele czy konflikt interesów? * Nowe priorytety – unijna polityka walki ze skutkami kryzysu w świetle europejskich finansów * Jak kraje Europy Centralnej wykorzystają fundusze unijne? Doświadczenia poprzedniej perspektywy – atut czy obciążenie? Przemysł w Europie. Reindustrializacja – od wizji po strategię * Znaczenie przemysłu w unijnej gospodarce, na rynku pracy, w eksporcie * Dostępne i pożądane narzędzia regulacyjne polityki proprzemysłowej w UE * Rola energetyki w rozwoju przemysłu. Ceny energii a konkurencyjność produkcji * Dostęp do surowców jako kluczowy element strategii przemysłowej Energia w Europie, energia na świecie * Światowa rewolucja energetyczna – gaz i ropa ze źródeł niekonwencjonalnych, przeobrażenia na rynku gazu, rola węgla, ropy i źródeł odnawialnych * Potrzeba nowego otwarcia w polityce energetycznej UE. Rewizja polityki ochrony klimatu? * Cele unijnej polityki środowiskowej wobec zróżnicowania polityk energetycznych krajów członkowskich. Konflikt i kompromis * Energia przyszłości dla Europy. Spór o docelowy mix źródeł energii w UE * Wspólny europejski rynek energii Migracje we współczesnej Europie – pułapka czy szansa? * Skala, przyczyny i główne kierunki migracji w Europie – perspektywa ostatniego dziesięciolecia. Prognozy * Migracje w ramach UE – czy na pewno swobodny przepływ pracowników? * Ucieczka biznesu? Przenoszenie działalności gospodarczej do krajów o korzystniejszych warunkach dla przedsiębiorczości * Kraje UE-15 wobec fali imigracyjnej. Polityka społeczna, problemy asymilacji, finanse publiczne * Przedsiębiorczy, nieobecni... Struktura społeczna emigrantów z Europy Środkowo-Wschodniej * Odczuwalne oraz przyszłe konsekwencje migracji dla rynków pracy państw Europy Środkowo-Wschodniej. Kto i jak korzysta na migracjach? * Drenaż najbardziej produktywnych i konkurencyjnych zasobów ludzkich? Czy Europie Centralnej grozi cywilizacyjna i demograficzna degradacja?,Marta Ryczywolska