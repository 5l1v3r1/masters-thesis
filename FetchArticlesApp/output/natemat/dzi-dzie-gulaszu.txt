Zgodnie z umową dziś coś mięsnego! Proponuję w odpowiedzi na Dzień Wegetarian dziś zrobić sobie Dzień Gulaszu, który nie istnieje w żadnym kalendarzu, ale w naszym przecież może! Otóż potrawa jest prosta i nie wymaga wielu składników, a jej przyrządzenie to sama przyjemność, bo nie dosyć, że po domu i okolicy rozchodzi się pyszny zapach, to jeszcze możemy sobie pozwolić na wypicie małej lampki czerwonego wina, które rownież dodamy do gulaszu. Zjemy go z czerwoną kapustą i ziemniakami. Gulasz Sprawa jest prosta, potrzebujemy niewiele: 300-400 g ładnej wołowiny na gulasz 2 średniej wielkości cebule pokrojone w kostkę 1-2 ząbki czosnku 2 liście laurowe 4 goździki 2 łyżki masła (albo oliwy - co kto woli) sól i pieprz do oprószenia mięsa 1i 1/3 szklanki cieplej wody (około 350 ml) Opcjonalnie: 2 łyżki octu balsamicznego 1/2 szklanki bezglutenowego piwa lub pół kieliszka czerwonego wytrawnego wina Rozpuszczamy masło w dużym rondlu. Mięso pokrojone w małą kostkę, wrzucamy na tłuszcz, sypiemy sól i pieprz i mieszamy i smażymy chwilę. Wrzucamy pokrojoną cebulę i czosnek, przykrywamy pokrywką i zmniejszamy ogień. W każdy liść laurowy wbijamy po dwa goździki (żeby nie pływały w sosie), dorzucamy do mięsa, zalewamy wodą i ewentualnie dodajemy piwo lub wino (wtedy dodajcie o pół szklanki wody mniej). Wszystko dusimy na małym ogniu przez około 2-3 godziny, zazwyczaj 2 godziny już wystarczą. Czasem warto zobaczyć, czy nie trzeba podlać wodą. Sos jest gęsty sam z siebie, więc niczym nie "zaciągamy". Zabieramy się za kapustę: 1 mała główka czerwonej kapusty albo połowa średniej 1 łyżka masła lub 2 oliwy 1/2 łyżeczki cynamonu 1/2 jabłka szczypta soli woda Kapustę szatkujemy najlepiej jak umiemy, wrzucamy do małego rondla na rozgrzane masło, dodajemy cynamon, sól i pieprz i pokrojoną w kostkę połówkę obranego jabłka (może być całe, jeśli bardzo lubisz jabłka). Wszystko zalewamy wodą tak, żeby przykryła kapustę. Gotujemy na małym ogniu przez około 20-25 minut. Odważni mogą zastąpić połowę ilości jabłka garścią rodzynek! Jeśli nie możecie wydobyć smaku, często pomaga 1 łyżeczka dżemu z jakichkolwiek owoców leśnych. Gulasz podajemy z ugotowanymi ziemniakami (mogą być też jako puree) i z czerwoną kapustą, ale równie dobrze smakuje z (bezglutenowym) chlebem.,Grażyna Bober-Bruijn