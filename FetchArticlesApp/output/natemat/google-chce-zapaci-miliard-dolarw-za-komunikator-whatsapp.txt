Firma Google chce kupić za niemal miliard dolarów komunikator internetowy WhatsApp. Tak wynika z nieoficjalnych ustaleń portalu Digital Trends. Aplikacją WhatsApp pod koniec zeszłego roku zainteresowany był też Facebook, ale nie wiadomo, jaką kwotę Mark Zuckerberg oferował jej właścicielom. Portal Digital Trends twierdzi, że dotarł do osoby pracującej w firmie Google, która zna szczegóły negocjacji prowadzonych z właścicielami komunikatora. Z podanych przez nią informacji wynika, że gigant z Mountain View zaoferował za WhatsApp niemal miliard dolarów. Wciąż jednak nie wiadomo, czy dojdzie do transakcji, ponieważ właściciele aplikacji mają stawiać trudne do spełnienia warunki. Przedstawiciele Google'a nie chcieli komentować tych doniesień. O pozyskanie WhatsApp w grudniu 2012 r. starał się także Facebook, ale jego oferta nie okazała się wystarczająca. W ubiegłym roku Facebook dokonał jednak innego spektakularnego zakupu – za około miliard dolarów nabył fotograficzny serwis społecznościowy Instagram. W chwili dokonania transakcji Instagram zatrudniał zaledwie 13 osób. Firma WhatsApp powstała w 2009 r. Oferowany przez nią komunikator to aplikacja przeznaczona na smartfony, dzięki której internauci mogą za darmo wymieniać się wiadomościami. Z WhatsApp korzystają obecnie miliony osób. Tylko w sklepie Google Play aplikację ściągnięto ponad 100 mln razy. Nie dziwi więc, że niektórzy komentatorzy sądzą, iż WhatsApp zagraża interesom Google'a i Facebooka.,Tomasz Baliszewski