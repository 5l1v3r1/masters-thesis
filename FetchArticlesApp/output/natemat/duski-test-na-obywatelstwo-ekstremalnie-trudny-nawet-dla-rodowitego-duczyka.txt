Droga do obywatelstwa innego kraju bywa trudna i wyboista. Wiedzą o tym cudzoziemcy, którzy przystępują do egzaminu na obywatela Danii. Okazuje się, że poziom trudności niedawno zmienionego testu jest na tyle wysoki, że nawet rodowici Duńczycy mają z nim sporo problemów. Co wyryto na kamieniu postawionym przez króla Haralda Sinozębnego w 965 roku? Jaka jest fabuła baletu Sylfidy w wykonaniu Auguste Bournonville? Kiedy premierę miał pierwszy film z cyklu „Gang Olsena”? To tylko kilka z przykładowych pytań, na jakie muszą odpowiedzieć w przeciągu 45 minut osoby ubiegające się o status obywatela Danii. Z najnowszym egzaminem wprowadzonym przez Duńskie Ministerstwo Integracji problem mają także Duńczycy, którzy dla zabawy podjęli się zadania rozwiązania tego testu. Najlepszy z nich dał radę odpowiedzieć poprawnie na 32 z 40 pytań z zakresu historii, kultury, polityki i tradycji duńskiego państwa, począwszy od ery wikingów, a skończywszy na czasach współczesnych. Na tych, którzy przebrną przez gęste sito rekrutacji na teście z wiedzy ogólnej, czeka kolejna przeprawa, czyli egzamin z języka, zarówno ustny, jak i pisemny. To również nie jest łatwe zadanie z uwagi na fakt, że duński pod względem wymowy jest jednym z trudniejszych języków do opanowania.,Dawid Wojtowicz