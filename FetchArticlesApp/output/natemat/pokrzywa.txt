Na swojej działce staram się nie stosować żadnych chemicznych preparatów do zwalczania szkodników. Robię wyciągi z roślin, szczególnie z pokrzywy. Na mojej działce nie stosuję nawożenia mineralnego ani też chemicznych oprysków. Do kompleksowej ochrony roślin wybrałem pokrzywę i wszystkim ją gorąco polecam. Przygotowuję z niej gnojówkę całkowicie przefermentowaną, gnojówkę fermentującą, wywar oraz wyciąg. Pokrzywa jest bardzo wartościową rośliną. W liściach i pędach ma potas, magnez, fosfor, wapń, żelazo, witaminy (A, B, C, K), kwasy organiczne oraz barwniki – flawonoidy, które są przeciwutleniaczami i chronią rośliny przed chorobami i szkodnikami. Gnojówkę z pokrzywy przygotowuję w plastikowych wiadrach. Naczynia metalowe nie nadają się do tego celu. Zbieram kilogram świeżej pokrzywy przed kwitnieniem, potem tnę na drobne kawałki sekatorem. Rozdrobnione ziele zalewam 10 litrami odstanej wody deszczowej lub nagrzanej z własnej studni. Unikam stosowania wody z sieci wodociągowej, gdyż jest chlorowana. Czasami nastawiam kilka wiader jednocześnie. Przykrywam je starą firanką z drobnymi oczkami, aby nie wpadały do nich owady oraz śmieci. Stawiam je w ustronnym miejscu działki. Gnojówkę mieszam 2 razy dziennie – rano i wieczorem – tak aby dobrze ją napowietrzyć. To ważne, gdyż fermentacja powinna przebiegać w warunkach tlenowych. Aby nie wydzielał się przykry zapach, można dodać Efektywnych Mikroorganizmów. Fermentacja w zależności od temperatury kończy się po 2–4 tygodniach. Gnojówka robi się klarowna i przestaje się pienić. Stosuję ją w rozcieńczeniu 1:10 lub 1:20 do nawożenia drzew i krzewów owocowych, kapusty, pomidorów, kalafiorów, selerów, ogórków, róż, kwiatów jednorocznych oraz bylin. Nie należy nawozić nią czosnku, cebuli, fasoli i grochu. Rozcieńczoną gnojówkę (1:20) stosuję przeciw mszycom, przędziorkom, a także chlorozie liści. Rośliny pryskam, w miarę potrzeby, co 3–4 dni. Aby pozbyć się mączniaka rzekomego z roślin ozdobnych i warzyw, zazwyczaj robię oprysk w rozcieńczeniu 1:10. Najczęściej gnojówki bez rozcieńczenia używam do wielokrotnego podlewania pryzmy kompostowej albo stosuję ją do nawożenia ziemi przed uprawą. Gnojówkę fermentującą 4–5 dni wykorzystuję do zwalczania mszyc, przędziorków, tarczników i miseczników na drzewach i krzewach owocowych. Opryski mieszanką w rozcieńczeniu 1:50 wykonuję przed rozwijaniem się liści i kwiatów 3 razy co 3 dni. Do przygotowania takiego preparatu wykorzystuję 1 kg zielonych roślin lub 200 g suszonego ziela na 10 litrów wody. Wyciąg z pokrzywy przygotowuję, zalewając kilogram świeżych lub 200 g suchych roślin 10 litrami wody na 12–24 godziny. Opryskuję nim rośliny przeciwko przędziorkom i mszycom. Preparat należy nanosić dokładnie na obie strony liści. Wywar z pokrzywy w rozcieńczeniu 1:5 stosuję wczesną wiosną do zwalczania na krzewach owocowych następujących chorób grzybowych: zamieranie pędów malin, szara pleśń, amerykański mączniak agrestu, rdza. Wywar przygotowuję, zalewając kilogram ziela lub 200 g suszu 10 litrami wody. Gotuję to przez 30 minut. Preparatem o tym samym rozcieńczeniu opryskuję też rozsadę kapusty przeciwko chowaczom łodygowym oraz kile kapusty.,Beata Wielgosz