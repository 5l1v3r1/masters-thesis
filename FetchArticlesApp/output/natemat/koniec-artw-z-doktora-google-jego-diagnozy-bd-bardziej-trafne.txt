Chroniczny ból głowy. Powtarzające się dolegliwości żołądkowo-jelitowe. Nagła wysypka. Gdzie kieruje pierwsze kroki delikwent, u którego występują tego typu niepokojące objawy? Wcale nie do lekarza, ale na fotel przed komputerem, aby poszukać diagnozy w internecie. A ponieważ ma ona często niewiele wspólnego z prawdą, Google chce przeciwdziałać takim sytuacjom. Koncern technologiczny z Mountain View zapowiedział nową funkcję w mobilnej wersji swojej wyszukiwarki. Po wpisaniu do niej poszczególnych objawów ma ona wyświetlać listę chorób związanych z wymienionymi symptomami. Czym ma różnić się poprzednie wyszukiwanie od tego nowego? Wcześniej otrzymaliśmy dostęp do tysięcy linków o różnym stopniu wiarygodności. Teraz algorytm Google sam podpowie użytkownikowi, z jaką chorobą może mieć do czynienia. Odpowiedzi mają być bardziej godne zaufania z uwagi na konsultację wyników z lekarzami z Kliniki Mayo oraz ekspertami z Harvardu. Nowa funkcja dotycząca porad zdrowotnych chwilowo będzie dostępna jedynie w wersji angielskiej dla użytkowników ze Stanów Zjednoczonych. Google zamierza wprowadzić ją również w innych krajach. Nie wiadomo jednak, kiedy możemy spodziewać się implementacji tego rozwiązania w polskim wydaniu wyszukiwarki.,Dawid Wojtowicz