Niedaleko pada jabłko od jabłoni. Siedmioletni Jan jest genetycznie obciążony rapem i od urodzenia obraca się w środowisku hip-hopowym. Nie dziwi więc fakt, że świetnie radzi sobie z tym gatunkiem. I nie rapuje o tym, jak mu w życiu ciężko! Tata pochwalił się talentem syna na Facebooku i nie ukrywa, że jest z niego bardzo dumny. – Chciałbym się pochwalić pracą konkursową szkoły podstawowej, do której uczęszcza mój starszy syn Jasiek! Nie ukrywam, jestem dumny z syna!!! Gdy miałem 7 lat to szkoła nie była tak interesująca, a poza nauką rządził Miś Uszatek i Pankracy. Z przyjemnością poszedłbym do takiej podstawówki, w której nauczyciele zachęcają swoich podopiecznych do kreatywności. Nie mogę uwierzyć jak ten czas szybko leci!!! Jasiu jesteś mistrzem!!! – napisał na swoim profilu raper O.S.T.R. Utwór został przygotowany przez uczniów Szkoły Podstawowej numer 2 w Kaliszu imienia Jana Pawła II z okazji Ogólnopolskiego Konkursu Artystycznego "KLASA ZE SNÓW", który po raz szósty odbywa się pod honorowym patronatem Ministra Edukacji Narodowej. Szkoły biorące w nim udział mogą wygrać sprzęt multimedialny. Młody artysta jest głównym "bohaterem" utworu, pozostałe dzieci są chórem. Rapuje: – Mówią na mnie Jasiek, jestem synem rymów, jakbym w głowie miał komputer i drukarkę do stylu. A potem wymienia, jak wygląda idealna szkoła - krzesła z marcepanu, ławki z czekolady, lekcje zaczynają się w południe, multimedia są na każdym kroku. Nie da się ukryć, że gdyby nie pomoc ojca, całość nie byłaby tak udana. Ale czy jest w tym coś złego? Ważne, że młody artysta ma talent, dzieci z kaliskiej podstawówki, co widać na klipie, dobrze się bawią!,Barbara Kaczmarczyk