Widzisz go już z daleka, jak czeka na Ciebie pośród o wiele mniejszych braci. Jego charakterystyczna sylwetka od pierwszego spojrzenia kojarzy się z mocą, luksusem i oryginalnością. Chromowane orurowanie dodaje mu prawdziwego charakteru i jeszcze bardziej podkreśla jego urok. Dzięki bocznym stopniom możesz dostać się do wnętrza. Jest wysoko, a Ty wszystko doskonale widzisz. Wygodne siedzenie przypomina fotel prezesa. Wokół Ciebie drewno, skóra, przestrzeń, porządne przełączniki i przyciski, nie żadne rachityczne wynalazki, które można złamać silniejszym pociągnięciem ręki. Przekręcasz kluczyk w stacyjce i nagle w promieniu kilkuset metrów rozlega się dźwięk, którego chciałbyś słuchać godzinami. Sześciolitrowy silnik ma niepowtarzalne brzmienie… Potem jeden ruch dźwignią zmiany biegów, naciskasz gaz i czujesz tę moc… Twój wielki przyjaciel wyjeżdża na trasę, wzbudzając respekt u innych kierowców. Bez względu na to, czy wolno toczysz się ulicą w mieście w wolny dzień, popijając zimną colę, bez względu na to czy pędzisz po wielopasmowej autostradzie do domu, czy jedziesz z rodziną na zakupy w centrum handlowym, zawsze czujesz się pewnie. A kiedy masz dość tego całego świata i masz ochotę od niego odpocząć, tankujesz do pełna, bierzesz psa, shotgun kładziesz pod siedzeniem i ruszasz przed siebie. Twój wielki przyjaciel pędzi razem z Tobą piaskową drogą po wielkim pustkowiu, wzbudzając ogromne tumany kurzu… Jak można go nie kochać? "Człowiek w gniewie siada na dzikiego konia" Przysłowie amerykańskie. Ewolucja Współczesne pickupy zmieniły się nie do poznania. Pierwotnie pickup został stworzony jako samochód dla farmera i dla przedsiębiorcy. Stąd właśnie połączenie mocnego silnika, ramy, kabiny pasażerskiej i oddzielonej od niej kabiny ładunkowej. Auto miało służyć do pracy. Z biegiem lat okazało się, że pickupy zaczęły przechodzić swoistą rewolucję. Jej efekty widzimy dziś. Większość współczesnych pickupów to połączenie luksusowej kabiny pasażerskiej, mocnego silnika, wytrzymałego zawieszenia i skrzyni ładunkowej, która dziś raczej pełni już tylko funkcje dekoracyjne. No chyba, że ktoś wozi z niej większe zakupy albo na przykład deski surfingowe. Za co można kochać amerykańskie picukpy? Na pewno za rozmiar. W Stanach Zjednoczonych za samochód osobowy uważa się auto, którego całkowita masa dopuszczalna wynosi 11700kg. To daje projektantom ogromne możliwości. Amerykańskie drogi, także w miastach, pozwalają na swobodne poruszanie się tak wielkimi autami. A teraz niech ktoś sobie wyobrazi parkowanie Fordem F250 w Polsce pod centrum handlowym dzień przed długim weekendem. Amerykańskie auta są także w większości napędzane benzynowymi potworami, mającymi nierzadko sześć litrów pojemności. Projektanci nie musieli ich na siłę dostosowywać do wyśrubowanych norm emisji spalin, a dzięki w miarę tanim paliwom nie musieli ulegać manii downsizingu. Wszystko co dobre niestety się kończy Ameryka zawsze kojarzyła się z wolnością. Amerykański pickup wydaje się jedną z najciekawszych form wyrażenia tej wolności. Potężne auto nadaje się do eksplorowania dżungli wielkiego miasta i pustkowia, wielopasmowych tras i pustych dróg w odludnych rejonach. Wolność i wygoda. Niestety, wszystko co dobre, kiedyś się skończy. Od 2011 roku w USA i Kanadzie obowiązują nowe normy emisji spalin. To sprawia, że producenci będą musieli produkować auta osobowe, które będą musiały zużywać maksymalnie 6.8 litra paliwa na sto kilometrów. Jeśli jeszcze do tego dojdzie do kolejnych wzrostów cen paliw, ogromne pickupy zaczną być modernizowane przez projektantów. Pod maskami zaczną przeważać diesle, metal będą zastępować tworzywa, samochody będą coraz mniejsze i lżejsze… Tam gdzie jest wolność, tam jest mój kraj Beniamin Franklin Cadillac Escalade EXT - napęd AWD, silnik benzynowy 6.0l, produkowany od 2007r. Ford F150 - dwunasta generacja modelu, silniki 3.7 V6, 5.0 V8 lub 6.2l V8 Ford F350 Super Duty - produkowany od 2008 roku, silniki benzynowe: 5,4l V8, 6,2l V8, 6,8l V10, silniki wysokoprężne V8 6,0l - 7,3 l Chevrolet Colorado - produkowany od 2009 roku, silnik 5,3 l V8 Dodge RAM IV - produkowany od 2009 roku, silniki benzynowe 3.7l V6, 4.7l V8, 5.7l V8 GMC Sierra / Chevrolet Silverado - produkowane od 2007 roku, silniki benzynowe 4,3 l V6, 4,8l - 8,1l V8,Michał Lisiak