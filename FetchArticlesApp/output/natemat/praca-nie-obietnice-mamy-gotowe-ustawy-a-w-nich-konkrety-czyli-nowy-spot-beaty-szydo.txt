Prawo i Sprawiedliwość zaprezentowało nowy spot wyborczy swojej kandydatki na premiera. Spot ma za zadanie przekonać Polaków, że Beata Szydło nie składa pustych obietnic, a proponuje konkrety: „Polacy czekają dziś nie na kolejne puste obietnice, ale na konkrety. Dlatego przygotowaliśmy pakiet ustaw na pierwsze 100 dni rządów” – przekonuje Szydło w materiale. Wspomniany pakiet ustaw ma być wynikiem licznych spotkań Prawa i Sprawiedliwości z obywatelami, a także odpowiedzią na najbardziej palące problemy. „Słuchamy co do nas mówicie i chcemy dla was dobrze pracować” – przekonuje Beata Szydło w spocie. W tle zaś widzimy fragmenty z konwencji Prawa i Sprawiedliwości, a także urywki spotkań jakie kandydatka na premiera odbywała ze strażakami, przedsiębiorcami, czy rodzinami. Wśród konkretnych projektów ustaw, kandydatka PiS na premiera wymienia ustawę gwarantującą 500 złotych na dziecko, podatek CIT w wysokości 15 proc. dla małych przedsiębiorców, darmowe leki dla osób, które ukończyły 75 rok życia, a także podniesienie minimalnej stawki godzinowej do 12 złotych brutto. Według spotu Beaty Szydło, powyższe projekty zostaną złożone w Sejmie zaraz po wyborach. Oczywiście pod warunkiem, że Prawo i Sprawiedliwość zwycięży. „Praca, nie obietnice” – tymi słowami kończy się spot Beaty Szydło.,Jakub Rusak