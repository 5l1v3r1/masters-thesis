Donald Tusk jako legendarny upiór, Joanna Senyszyn – demon a Janusz Korwin-Mikke to król, którego nie można zatrzymać - taka wizja politycznego świata wyłania się z mocno niepoprawnego politycznie polskiego dodatku do gry karcianej "Magic: The Gathering". A twórca zapowiada, że to jeszcze nie koniec. Bez wgłębiania się w szczegóły rozgrywki, Magic polega na zagrywaniu kart stworzeń, artefaktów i czarów. W oryginalnej wersji karty osadzone są w świecie fantasy. W polskim dodatku "Czas Zaorać Socjalizm"... zresztą, sami zobaczcie. Donald Tusk jako legendarny upiór zwany Cieniem Podatków to dopiero przygrywka, bo do naszej talii możemy też dołączyć inne znane twarze. Jak na przykład tego ogra szamana, który sprawia, że inne stwory kosztują więcej. Albo tę demonicę: Dostępny jest też pewien berserker. Już pojawiają się opinie, że jest za silny. - Projekt fanowskich kart do Magic: The Gathering ma charakter niekomercyjny i nie czerpiemy z tego tytułu żadnych korzyści - deklaruje w rozmowie z naTemat autor kart, który woli pozostać anonimowy. - Jednak w grupie pięciu osób pracujemy nad autorską, w 100% oryginalną gra karcianą, z ręcznie malowanymi grafikami, która będzie oficjalnie wydana i przeznaczona do sprzedaży. Na pytanie o sympatie polityczne pomysłodawca projektu odpowiada tylko, że lokuje je po prawej stronie. I to widać po najmocniejszej karcie w talii. Oto król, którego według opisu nic nie może zatrzymać. Korwin-Mikke to zresztą powracający motyw w talii. Na przykład na karcie Klątwa Socjalizmu. "Czas Zaorać Socjalizm" nie wszystkim jednak przypadnie do gustu, bo miejscami - gdy Anna Grodzka występuje jako mutant Grodzkie czy podpalony wóz TVN to ilustracja efektu "Ogień Sprawiedliwości" - spada z bandy, po której na ogół całkiem nieźle się porusza. - Jeżeli właściciel zdjęć, lub osoba przedstawiona na karcie nie życzy sobie być częścią naszej karcianki, w takim wypadku prosimy o kontakt. Niechciana karta zniknie w mgnieniu oka z naszego fanpejdża - deklaruje jego anonimowy administrator.,Rafał Madajczak