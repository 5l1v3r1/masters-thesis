World Series Of Poker jest dzisiaj największym pokerowym widowiskiem. Jest tym, na co wszyscy w pokerowym świecie- czy to będą kibicem, czy graczem- czekają. Niektórzy mogliby powiedzieć, że WSOP jest jak Boże Narodzenie, inni porównają dwa miesiące w Rio do obozu letniego. Tak czy inaczej nikt nie zaprotestuje, jeśli WSOP określi się mianem pokerowego Super Bowl. Od 2004 roku, kiedy WSOP zostało przejęte przez Harrah's Entertainment (obecnie Caesars Entertainment) aż do 2011 roku liczba uczestników całego cyklu ciągle rosła. Dopiero w 2012 roku nastąpił nieznaczny spadek- do 74,000 zgłoszeń. W całej historii WSOP liczba zgłoszeń przekroczyła już 575,000, więc w tym roku spokojnie przekroczymy 600,000 i rozpoczniemy pościg za 700,000 zgłoszeń. Jeśli spojrzymy na wzrost puli nagród, jakie przyznawano na WSOP w latach poprzednich, to oprócz 2008 i 2009, kiedy to odnotowano małe spadki, rośnie ona nieprzerwanie od 2004 do 2012 roku. W ubiegłym roku pula nagród wyniosła niewiarygodne $222,035,192 i po raz pierwszy przekroczyła 200 milionów dolarów. Jak zapewne pamiętacie, tak wielkiego sukcesu WSOP nie byłoby bez Chrisa Moneymakera, który triumfował na WSOP w 2003 roku. To on wywołał boom pokerowy i jest głównym sprawcą rosnącej popularności tej gry. To dzięki niemu w kolejnych latach do Las Vegas zaczęło przyjeżdżać coraz więcej pokerowych amatorów, aby powtórzyć sukces księgowego z Tennessee. I coraz więcej młodych ludzi rezygnuje ze studiów i postanawia spróbować swoich sił w pokerze. Ale prawda o pokerze jest prosta: Każdy, kto ma pieniądze może grać. Dokładnie to możecie obserwować każdego roku na World Series Of Poker. Od 2007 roku WSOP rozpoczął swoją ekspansję na cały świat. Mistrzowskie bransoletki można zdobyć nie tylko w Las Vegas. Najpierw wystartowała edycja europejska, a w kwietniu tego roku WSOP po raz pierwszy zawitał do Melbourne, gdzie rozegrano edycję Asia-Pacific. No i pojawiła się także seria WSOP Circuit, która pozwala na zakwalifikowanie się do turnieju w Las Vegas. Zwycięzcy turniejów WSOP Circuit spotykają się później na WSOP Circuit National Championship i walczą o bransoletkę WSOP. O wielkości WSOP mogą świadczyć także wyjątkowe turnieje rozgrywane w jego ramach. W tamtym roku odbył się The Big One for One Drop z wpisowym w wysokości 1 miliona dolarów! Natomiast na WSOP Europe 2012 i WSOP APAC 2013 odbyły się Super High Rollery. W tym roku w Las Vegas zaplanowano One Drop High Roller z wpisowym na poziomie $111,111. W tym roku na wszystkich edycjach World Series Of Poker zostanie rozdanych 75 mistrzowskich bransoletek. Wydaje się, że w najbliższej przyszłości nic nie będzie w stanie zagrozić dominacji WSOP na światowej scenie pokera. Nawet ,,Czarny Piątek” i upadek Full Tilt Poker nie spowodowały znaczących spadków liczby uczestników. Warto też dodać, że WSOP nie jest już tak bardzo zdominowany przez mężczyzn, jeśli chodzi o uczestnictwo. Dodatkowo, w tym roku podczas turnieju Ladies No-Limit Hold'em Championship zastosowano ciekawe rozwiązanie. Wpisowe ustalono na 10,000 dolarów, ale pokerzystki otrzymają 90-procentowy rabat, a tylko mężczyźni będą musieli zapłacić całość. Ma to zniechęcić ,,cwaniaków” do udziału w turnieju przeznaczonym, jak sama nazwa wskazuje ,,tylko dla pań”. Bardzo dobry pomysł. Ale za sukcesem WSOP stoi również telewizja, która transmituje lub retransmituje poszczególne turnieje. Kiedy wygrywał Chris Moneymaker jego sukces transmitowała telewizja ESPN, która wykorzystała kamery pokazujące karty zawodników. Z biegiem lat transmisje stają się coraz lepsze i coraz bardziej przypominają show, a nie rozgrywkę pokerową. Obecność w telewizji pozwala także na znalezienie prestiżowych sponsorów, którzy są w stanie zapłacić spore pieniądze za możliwość reklamy. W 2008 roku, aby podnieść atrakcyjność WSOP i rozciągnąć zainteresowanie turniejem w czasie rozgrywkę na stole finałowym Main Eventu przeniesiono na listopad- w ten sposób powstało ,,November Nine”, która walczy o najcenniejszą bransoletkę. Kolejnym krokiem milowym WSOP będzie uruchomienie jeszcze tego lata pokerroomu pod marką WSOP. Pozwoli to organizatorom na zorganizowanie satelit online do turniejów i zwiększy zyski. Przyszłość World Series Of Poker nie była jeszcze nigdy bardziej emocjonująca. I niech tak zostanie. Tutaj możecie wysłuchać specjalnego odcinka pokerowego podcastu ,,Heads-Up" poświęconego World Series Of Poker. Dołącz do PokerL!VE na Facebooku. Znajdziesz mnie także na Twitterze. -------------------------------------------------- Zapraszam Was również do poparcia Stowarzyszenia Wolny Poker, w którym walczymy o zmianę ustawy hazardowej. Wejdźcie na WolnyPoker.org i wyraźcie swoje poparcie.,Jakub Suszka