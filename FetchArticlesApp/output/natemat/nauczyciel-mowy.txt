Uwielbiam sport, ale fascynuje mnie też wiele innych rzeczy. Na początku tej dość długiej listy zainteresowań jest logopedia z fonoaudiologią, czyli mój kierunek studiów. Dość oryginalny, ponieważ większość ludzi nie wie, co to jest fonoaudiologia. Na tym kierunku zdobywa się nie tylko kwalifikacje logopedy, czyli „nauczyciela mowy”, ale również diagnostyka – fonoaudiologa, obiektywnie określającego jakość głosu, mowy i słuchu. Na tych studiach nadal zachwyca mnie interdyscyplinarność, gdyż łączą w sobie wiedzę z zakresu nauk medycznych, takich jak: foniatria, audiologia i psychiatria, jak również wiedzę z dziedziny językoznawstwa czy pedagogiki. Od zawsze chciałam studiować na uczelni medycznej i wykonywać w przyszłości zawód, który będzie związany z niesieniem realnej pomocy innym ludziom, a że jestem osobą upartą i ambitną, to udało mi się dostać na taki kierunek. Marzyłam, by wcielić się w rolę człowieka, który może „przywracać” ludziom słuch lub mowę. Poprzez odpowiednią rehabilitację i cierpliwość można zdziałać naprawdę niesamowite rzeczy. Ludzie, którzy nigdy nie słyszeli zaczynają reagować na dźwięki, poznają muzykę, melodię, potrafią rozpoznać ludzki głos. Także osoby, które straciły słuch mają możliwość powrotu do prawidłowego odbioru otaczającego świata. Tak samo jest z ludźmi, którzy stracili głos w wyniku choroby i nie mogą porozumiewać się normalnie z otoczeniem. Dzięki pracy logopedów mogą uczyć się na nowo mówić, w sposób inny, ale zrozumiały dla społeczeństwa. Według mnie jest to niesamowite!,Anna Omielan