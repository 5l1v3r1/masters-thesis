Utknąłem w barze. Było w nim chłodno i była to miła odmiana. Lato w australijskim outbacku potrafi dać w kość. Choć może to nie chłód trzymał mnie w barze. Może dostępny w nim internet. Wokół za oknem widziałem przepiękne białe drzewa na czerwonej ziemi. Gdy tu jechałem GPS informował: Następny zakręt za 800 km. Siedziałem w barze przywiązany do maili. Mieli tu internet. A ja prowadzę firmę, więc zawsze martwię się, jak sobie radzi. - Człowieku, co ty robisz, jaką to masz sprawę, która nie może poczekać – powiedziałby mi pewnie nasz rozmówca Jarosław Augustyniak, prezes Lion's Bank, gdybyśmy podróżowali razem. Polecam ten wywiad, bo łączenie kariery z niezbędną regeneracją jest prawdziwym wyzwaniem lwa. Macie przed sobą pierwsze wydanie nowego dodatku naTemat „Hardcover”. Wybraliśmy nazwę, która w biznesie wydawniczym oznacza wyjątkowy produkt. Tradycyjnie książki w twardych okładkach ukazywały się wcześniej i kosztowały drożej. Hardcover był produktem niszowym, unikalnym, prestiżowym i wizerunkowym. Taki chcemy stworzyć.,Tomasz Machała