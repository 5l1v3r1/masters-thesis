Emocjonalne wystąpienie Jerzego Janowicza, który na konferencji prasowej oświadczył, że polscy „studenci idą na studia tylko po to, żeby wyjechać z tego kraju”, a tenisiści "trenują po jakichś szopach", zbierają mieszane komentarze. Część kibiców, dziennikarzy i polityków zgadza się z Janowiczem, ale nie brakuje też głosów krytykujących jego zachowanie. Dlatego syna wziął w obronę Jerzy Janowicz senior. – Oczywiście popieram słowa syna. (…). Myślę, że to pozytyw, jeśli powiedział o młodzieży, która nie ma pracy – powiedział Janowicz senior stacji Eurosport. Jerzy Janowicz senior podkreślił w rozmowie z Eurosportem, że w trakcie konferencji jego syn i tak użył delikatnych słów. Według niego wypowiedź tenisisty nie odnosiła się do przegranego meczu, lecz była szerszym komentarzem na temat stanu polskiego sportu. – Nie boję się, że straci w oczach kibiców. A dlaczego miałoby się to stać? To, co stało się w niedzielę, to nie było dla mnie żadne wydarzenie. Myślę, że to pozytyw, jeśli powiedział o młodzieży, która nie ma pracy. On nie mówił typowo o sporcie. Widocznie źle ludzie to czytają. Nie mnie to oceniać, co powiedział – oznajmił Janowicz senior. Po porażce z Marinem Ciliciem Jerzy Janowicz wziął udział w konferencji prasowej, podczas której nie krył swojej frustracji. – Polska to kraj, który nie ma perspektyw w sporcie, biznesie czy życiu prywatnym. Studenci idą na studia tylko po to, żeby wyjechać z tego kraju. Trenujemy po jakichś szopach. Dlaczego więc macie wobec nas jakiekolwiek oczekiwania? – pytał Janowicz dziennikarzy.,Tomasz Baliszewski