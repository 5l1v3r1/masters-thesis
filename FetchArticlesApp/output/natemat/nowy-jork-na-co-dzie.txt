Jak wygląda codzienne życie w Nowym Jorku? Czy faktycznie jest tam koszmarnie drogo? Czy łatwo się odnaleźć na tamtejszym rynku pracy? O to (i nie tylko) spytałam Agę i Michała, którzy od kilku miesięcy mieszkają na Manhattanie. Mój wyjazd do Nowego Jorku zbliża się wielkimi krokami. Zanim jednak opublikuję moją (zapewne niejedną) relację z tego miasta, zachęcam was do przeczytania ciekawego wywiadu. Jego bohaterami są Agnieszka i Michał. Zawodowo – finansistka i architekt. Prywatnie – młode małżeństwo z dwójką dzieci, a dla mnie serdeczni przyjaciele od dobrych paru lat. W listopadzie ubiegłego roku Aga i Michał zdecydowali się na “skok za ocean” – przenieśli się na stałe do Nowego Jorku. Jakie są ich spostrzeżenia po kilku miesiącach mieszkania na Manhattanie? O tym przeczytacie w poniższej rozmowie. Będzie i zaskakująco, i inspirująco :) Oto fragment wywiadu (cały przeczytacie TUTAJ): 1. Kiedy podjęliście ostateczną decyzję, że wyjedziecie do Nowego Jorku i tam będziecie układać sobie życie? Aga: Od dawna moim marzeniem było, aby zamieszkać na stałe w Nowym Jorku. Od 2010 roku pracowałam w UBS z zespołem w Nowym Jorku i nasza współpraca układała się bardzo dobrze. Rozmowy na temat potencjalnego przeniesienia zaczęły się już na początku 2014 r., jednak dopiero w sierpniu ub.r. dostałam ofertę przeniesienia się na stałe do biura UBS w NYC. Do dziś nie mogę w to uwierzyć, że naprawdę się udało i mieszkamy w Nowym Jorku. Michał: Ta decyzja chyba od zawsze nad nami wisiała. Znając zamiłowanie Agi do Stanów, liczyłem się z tym, że kiedyś możemy wyjechać. Długo było to tylko marzenie Agi. Gdy pojawiła się okazja, by je zrealizować, chyba nie miałem wyjścia ;) 2. Czy Waszym celem było koniecznie mieszkanie na Manhattanie, czy braliście pod uwagę także inne dzielnice, np. coraz modniejszy Brooklyn? Aga: Tak, ja od razu wiedziałam, że chcę mieszkać na Manhattanie. Amerykańscy znajomi nas zniechęcali twierdząc, że wszystko jest tu droższe – produkty spożywcze, żłobki, mieszkania… a dodatkowo trzeba zapłacić 5% podatku miejskiego. Jednak dla mnie najważniejsze było to, żeby mieć blisko do pracy, ponieważ mamy dwójkę małych dzieci i chcę być możliwie najwcześniej w domu. Dużym plusem jest też możliwość dotarcia do Central Parku na nogach, ponieważ jest to idealne miejsce na weekendowy spacer z całą rodziną. Nie spotkałam się z opinią, że Brooklyn jest coraz bardziej popularny. Osoby z mojej pracy mieszkają raczej w New Jersey (Hoboken lub New Jersey City) i dojeżdżają do pracy ok. 45-60 min. w jedną stronę. Michał: Pewnie robię się już nudny, ale tutaj też decyzja była po Agi stronie. W gruncie rzeczy w dużej mierze wygrała tutaj logika i pragmatyzm. Od początku całkowicie wykluczaliśmy możliwość dłuższego dojazdu. Już z godziny w każdą stronę, w ciągu tygodnia robi się dodatkowa dniówka! Woleliśmy ten czas przeznaczyć dla siebie i dzieci, nawet za cenę wyższych kosztów utrzymania, podatków i zdecydowanie mniejszego mieszkania niż to, które moglibyśmy mieć np. w Queens lub NJ, ale długo dojeżdżając. 3. Istnieje opinia, że mieszkania na Manhattanie są małe, stare i drogie… Czy zgadzacie się z tą opinią? Jakimi funduszami trzeba dysponować, aby wynająć przyzwoite mieszkanie na Manhattanie? Po jakim czasie wy znaleźliście swoje? Aga: Z tą opinią się raczej nie zgodzę. Na Manhattanie mieszczą się jedne z najdroższych i bardziej ekskluzywnych mieszkań na świecie, a obecnie jest tu istny plac budowy! W związku z lepszą sytuacją ekonomiczną, prawie na każdej ulicy jest stawiany nowy budynek mieszkalny lub biurowy. Oczywiście mieszkania na Manhattanie są droższe niż porównywalne mieszkania w New Jersey – na przykład, za ok. $2,500 możemy wynająć mieszkanie z 2 sypialniami w New Jersey lub mieszkanie z 1 sypialnią w przeciętnej dzielnicy na Manhattanie. Wydaje mi się, że trzeba zapłacić min. $3,000 za przyzwoite mieszkanie na Manhattanie. Poniżej tej kwoty mieszkania są faktycznie małe i stare. Michał: Nieważne, ile masz pieniędzy – Nowy Jork chętnie pozwoli Ci wydać je wszystkie :) I nie dotyczy to tylko mieszkań. Małych i starych mieszkań jest tutaj sporo, szczególnie w dzielnicach, których historyczny charakter próbuje się zachować, jak np. Hell’s Kitchen, w której mieszkamy. Jednak z drugiej strony, jest bardzo dużo luksusowych mieszkań i ciągle powstają nowe. Całą sytuację mieszkaniową NYC chyba dobrze opisuje zdanie brokera, który pomógł nam znaleźć nasze lokum: „tutaj zawsze trzeba pójść na jakiś kompromis”. Kwoty, które podała Aga, są całkiem trafione. Dodam tylko, że zmieniają się w zależności od sezonu. My mieliśmy to szczęście, że szukaliśmy miejsca na siebie zupełnie poza sezonem, więc i ceny najmu były niższe, i nie musieliśmy podejmować tak szybko decyzji. W szczycie sezonu, czyli latem, często bywa tak, że idziesz oglądać mieszkanie już z książeczką czekową w ręku i albo ci się podoba i bierzesz od razu, albo wynajmą je ci, którzy są następni. Nie żartuję – to sytuacja z życia wzięta. Umowę na nasze mieszkanie podpisaliśmy dwa tygodnie po przylocie. Szczęśliwie znaleźliśmy je bardzo szybko, biorąc pod uwagę ile rzeczy do załatwienia mieliśmy na głowie od dnia przyjazdu. 4. Ile ogólnie kosztuje życie w NYC? Gdybyście mieli porównywać koszty z tymi w Polsce, to co jest znacznie droższe – a co jest relatywnie tańsze? Aga: Jeżeli przyjmiemy, że nie przeliczamy pensji na złotówki, tylko że zarabiamy w dolarach tyle ile w złotówkach (przelicznik 1:1), to w Nowym Jorku możemy za tę samą pensję kupić dużo więcej produktów codziennego użytku. Między innymi tańsze są: elektronika, ubrania, zabawki dla dzieci, taksówki, paliwo, samochody. Większe są natomiast koszty wynajmu oraz opieki medycznej. Na przykład, wizyta kontrolna u pediatry to koszt ok. $200, dlatego tak ważne jest, żeby mieć ubezpieczenie medyczne. Michał: Tak, siła nabywcza dolara jest zdecydowanie wyższa niż złotówki. Przyjmując założenie Agi, w zasadzie wszystko jest tańsze, może poza mieszkaniem :) Choć to też zależy od tego, na jakim poziomie chce się żyć i ile wydać. Przykładowo, ostatnio kupiłem koszule, które niczym nie ustępują np. tym z Lantiera, a zapłaciłem tylko $20 za sztukę. Z drugiej strony, można na koszulę wydać także ponad $300. Podobnie z damskimi ubraniami, butami i torebkami. Jest mnóstwo sklepów, w których takie rzeczy kosztują sporo powyżej $1000 za sztukę (Louis Vuitton, Gucci, Armani). Każdy znajdzie tutaj coś dla siebie i swojego portfela :) Zdecydowanie droższe niż w Polsce są opłaty za żłobki, przedszkola i prywatne szkoły. Licząc to nawet w skali 1:1, znacząco przebijają one ceny w Warszawie, a dobra prywatna szkoła dla dziecka potrafi tutaj kosztować niezłą roczną pensję. Na szczęście jest dużo katolickich szkół, które oferują porównywalny poziom za dużo przystępniejszą cenę. Cały wywiad przeczytacie TUTAJ. Będzie m.in. o pracy, jedzeniu i zakupach w Nowym Jorku :),Dorota Sierakowska