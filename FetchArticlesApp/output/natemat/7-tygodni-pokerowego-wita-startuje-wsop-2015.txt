Dokładnie o 22:00 czasu polskiego w hotelu Rio w Las Vegas padnie formuła ,,Shuffle up and deal!”, która zapoczątkuje 46. edycję World Series Of Poker. Największe, najbogatsze i najbardziej prestiżowe rozgrywki pokerowe w tym roku potrwają od 27. maja do 14. lipca. A po kilku miesiącach przerwy wrócą, aby w listopadzie wyłonić zwycięzcę Main Eventu. Tradycyjnie WSOP rozpocznie się od turnieju za $565 dla pracowników kasyn. W 2013 roku turniej padł łupem znanego dziennikarza pokerowego Chada Hollowaya, który wygrał $84,915. Jeśli chodzi o najciekawsze turnieje, to już 29. maja wystartuje The Colossus. Wpisowe to tylko $565, ale gwarantowana pula nagród to aż 5 milionów dolarów. Organizatorzy spodziewają się ok. 24 tysięcy rejestracji. Na chwilę obecną jest ok. 10 tysięcy. Przewidziano 4 ,,dni” startowe i tyle razy będzie mógł się maksymalnie wkupić każdy uczestnik. Do tej pory największym turniejem na WSOP był Main Event z 2006 orku, gdy zagrało 8,773 pokerzystów. Ten rekord zostanie oczywiście pobity, pytanie tylko, ile razy? Po raz pierwszy w historii WSOP rozegrany zostanie także turniej online za który przyznana będzie mistrzowska bransoletka. Aby wziąć udział w turnieju trzeba przebywać na terenie Nevady. Wpisowe wynosi $1,000. Turniej zaczyna się 2. lipca. Pierwszy dzień potrwa do wyłonienia finałowej ,,szóstki”. Następnie przewidziano dzień przerwy, aby finaliści dojechali do Las Vegas, gdzie już w ,,realnym” świecie zostanie rozegrany stół finałowy. Jak co roku, WSOP będzie współpracować z fundacją One Drop. Zajmuje się ona rozwiązywaniem problemów z dostępem do wody pitnej. W tym roku przewidziano dwa wyjątkowe turnieje: $111,111 One Drop High Roller oraz $1,111 Little One for one Drop. Z High Rollera 5 procent wpisowego trafi bezpośrednio na konto fundacji. Natomiast w przypadku Little One, każdy uczestnik będzie miał możliwość zakupu tzw. add-on’a. Dzięki temu podwoi swój stack startowy, a $111 trafi na konto fundacji. Organizatorzy przewidzieli w tym turnieju nielimitowane re-entry. Najważniejszy turniej, czyli Main Event rozpocznie się 5. lipca. Wpisowe wyniesie jak zwykle $10,000. Organizatorzy przygotowali jednak kilka zmian. Zamiast gigantycznej nagrody dla zwycięzcy jak to miało miejsce w 2014 roku (gwarantowane 10 milionów dolarów), postanowiono zwiększyć liczbę miejsc płatnych do co najmniej 1,000. Dzięki temu chcą przyciągnąć większa liczbę graczy rekreacyjnych, którym łatwiej będzie znaleźć się ,,w kasie”. Po wyłonieniu składy stołu finałowego (tzw. November Nine), gra zostanie zawieszona i wznowiona dopiero w listopadzie. Jednak zamiast dwóch dni finałowych, przewidziano trzy dni. Ma to pozwolić na większą obecność relacji w ESPN, mniejsze znużenie kibiców oraz przyciągnięcie nowych widzów. 8. listopada gra będzie toczyć się od finałowej ,,dziewiątki” do ,,czwórki”. 9. listopada poznamy skład heads-up’u, a 10. listopada zwycięzcę ME. Tytułu broni Szwed Martin Jacobson. Większość z 68 finałów turniejów rozgrywanych w tym roku będzie ,,streamowana”, a komentarz zapewni David Tuchman, który tę rolę pełnił także w roku ubiegłym. Live stream będzie występował w dwóch wersjach- z 30 minutowym opóźnieniem i odkrytymi kartami (przy ciekawszych turniejach) lub z 5-minutowym opóźnieniem, ale bez odkrytych kart. Jako ciekawostkę warto dodać, że firma Modiano, która dostarczy karty na WSOP przygotuje aż 50,000 talii na tegoroczną edycję. I na koniec najważniejsze- w Las Vegas o mistrzowskie bransoletki powinno powalczyć co najmniej kilku Polaków, w tym Jose Carlos Garcia i Dominik Pańka. Pełen harmonogram WSOP 2015 znajdziecie tutaj.,Jakub Suszka