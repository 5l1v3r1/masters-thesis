Marcowe opryski drzew są bardzo pomocne w zwalczaniu chorób i szkodników drzew owocowych. Ekologiczne opryski drzew owocowych mają duży wpływ na ilość i jakość plonów, jakie zbierzemy w nadchodzącym sezonie wegetacyjnym. Są dobrym pomysłem, jeżeli nie chcemy wprowadzać chemii do ogrodu lub sadu. Bowiem spożywanie ekologicznie uprawianych jabłek, gruszek czy wiśni jest na pewno lepsze i zdrowsze. Jednym z ekologicznych środków jest olej parafinowy. Opryski drzew owocowych olejem parafinowym wykonujemy od końca lutego do końca marca. Oprysk olejem parafinowym można przygotować samemu lub kupić gotowe preparaty w sklepie, np. Promanal 60 EC lub Treol 770 EC. Olej parafinowy działa w ten sposób, że gdy opryskujemy nim roślinę, na jej powierzchni tworzy się powłoka woskowa, która otacza szkodniki. Nie przeszkadza to roślinie, jednak szkodniki wtedy zaczynają się dusić i giną. Olej parafinowy możemy stosować, gdy zauważymy szkodniki takie jak miseczniki, przędziorki, mszyce. Wykonując oprysk olejem parafinowym na przedwiośniu zniszczymy stadia zimujące tych szkodników. Oprysk warto przeprowadzić zarówno w sadzie, niszcząc zimowe jaja przędziorka owocowca i misecznika śliwowego, jak i na drzewach i krzewach ozdobnych (np. przeciw ochojnikom na iglakach). Bardzo szerokie spektrum zastosowań w ochronie drzew owocowych przed chorobami grzybowymi i bakteryjnymi mają preparaty: Miedzian 50 WP oraz Miedzian Extra 350 SC. Są to fungicydy miedziowe, dopuszczone do stosowania w uprawach ekologicznych. Ekologiczne opryski drzew owocowych możemy też wykonywać preparatami z roślin pospolitych, takich jak: mniszek lekarski, krwawnik, pokrzywa, skrzyp polny, a także cebula i czosnek. Rośliny te stanowią cenny surowiec do sporządzania odwarów (maceratów) przeciwko szkodnikom i chorobom. Działają także wzmacniająco na drzewa owocowe. Ekologiczne opryski drzew owocowych preparatami roślinnymi rozpoczynamy w okresie ukazywania się pierwszych liści na jabłoniach i gruszach. Wykonany w tym terminie oprysk wyciągiem ze skrzypu zapobiega rozwojowi parcha na gruszy i jabłoni, zaś oprysk wyciągiem z krwawnika powstrzymuje rozwój mączniaka jabłoni. Opryski tymi wyciągami należy powtórzyć w okresie rozwoju zawiązków oraz wzrostu owoców. W okresie białego pąka kwiatowego czereśnie i wiśnie warto opryskać wyciągiem z krwawnika lub odwarem ze skrzypu polnego. Oprysk ten zapobiega rozwojowi brunatnej zgnilizny drzew pestkowych. Należy go powtórzyć w okresie kwitnienia. W tym czasie w sadzie mogą się również pojawić pierwsze kolonie mszyc. Ekologiczne opryski drzew owocowych mające na celu zwalczanie mszyc przeprowadzamy przy pomocy wyciągu z pokrzywy, wrotyczu pospolitego, czosnku lub cebuli. W razie potrzeby ekologiczne opryski na mszyce należy powtarzać, co kilka dni. Opryskujemy też kwitnące brzoskwinie przeciwko kędzierzawości liści brzoskwini. Do tego zabiegu należy użyć wyciągu z krwawnika, skrzypu polnego lub pokrzywy.,Beata Wielgosz