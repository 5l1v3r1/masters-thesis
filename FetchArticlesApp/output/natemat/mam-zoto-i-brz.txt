Właśnie wróciłem ze Światowych Igrzysk Osób Niepełnosprawnych Federacji IWAS w Soczi. Zdobyłem złoto w skoku wzwyż i brąz w skoku w dal. Można powiedzieć, że jestem zadowolony. Teraz przede mną mistrzostwa świata w Katarze i na tym się koncentruję. Sukcesu nie mam czasu świętować, ale satysfakcja jak zwykle jest ogromna. W skoku wzwyż stawiałem sobie wysoko poprzeczkę i oczekiwałem sam od siebie zdobycia złota, bo to ostatni sprawdzian przed mistrzostwami świata. Złoto z wynikiem 205 cm to nie jest może szczyt moich marzeń, ale czuję, że forma jest. Większym zaskoczeniem był dla mnie medal w skoku w dal i dlatego sprawił mi sporo radości. Z Polski w Soczi startowało ok. 30 niepełnosprawnych zawodników. Zdobyliśmy 3 miejsce w klasyfikacji medalowej, za Rosją i Chinami. Ponad 600 zawodników reprezentowało 35 krajów. Na zawodach była bardzo pozytywna atmosfera. Hotel, w którym mieszkaliśmy znajdował się dosłownie przy stadionie, co ułatwiało przebieg zawodów z punktu widzenia logistyki. W czasie naszego pobytu przez pierwszych kilka dni były upały a później burze i deszcze, ale trudne warunki pogodowe mi nie przeszkadzają. Niestety nie miałem czasu na zwiedzanie, ale w końcu nie byłem tam na wakacjach.,Maciej Lepiato