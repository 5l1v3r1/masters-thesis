Wzrastająca nad Wisłą liczba seniorów rozbudziła apetyt kanadyjskiej firmy Origin, która przymierza się do zbudowania pod Warszawą "miasteczka" spokojnej starości. Podobne ośrodki od lat funkcjonują w Kanadzie i z roku na rok poszerzają swoją ofertę, kusząc starsze osoby przestronnymi mieszkaniami, licznymi rozrywkami, wyrafinowaną kuchnią oraz fachową opieką medyczną i kosmetyczną. "Puls Biznesu" ustalił, że grupa Origin Active Lifestyle Communities poważnie rozważa wejście na polski rynek. Firma znalazła już nawet partnerów w postaci TOM Investment Group oraz pewnej spółki austriackiej. Kanadyjczycy nie stworzyli jeszcze dokładnego projektu, niemniej zamierzają wybudować pierwszy polski ośrodek w ciągu najbliższych dwóch lat (pokryją tylko część kosztów, będąc później nie właścicielem, a operatorem budynków). Podwarszawskie "miasteczko" ma się składać z osiedla dla starszych osób, które nie potrzebują stałej opieki medycznej i są w pełni aktywne, oraz dwóch dodatkowych części. Te ostatnie mają być ośrodkami oferującymi stałą opiekę pielęgniarską lub lekarsko-pielęgniarską. Łącznie w podwarszawskim centrum ma funkcjonować 110-150 dobrze wyposażonych mieszkań dla seniorów. Praca w "miasteczku" wymaga odpowiednich kwalifikacji, więc grupa Origin buduje w Warszawie szkołę, w której będzie się szkolić przyszły personel centrum. Otwarcie szkoły zaplanowano na luty 2014 roku. O tym, jak wygląda centrum dla seniorów, można się przekonać, zaglądając na stronę internetową jednego z kanadyjskich ośrodków, np. tego, który mieści się w Kolumbii Brytyjskiej. Pensjonariusze placówki mają do wyboru nie tylko przestronne mieszkania (do 73 m kwadratowych, z własną łazienką, kuchnią i balkonem lub patio), ale i szereg rozrywek: zajęcia fitness, park wodny, salon piękności, bilard oraz inne gry towarzyskie, firmowy autokar, którym można jeździć na wycieczki czy imprezy kulturalne, oraz usługi szefa kuchni. Nietrudno się domyślić, że oferta grupy Origin skierowana jest do osób z zasobnym portfelem. Kanadyjczycy sądzą, że nad Wisłą znajdą wystarczającą liczbę klientów.,Tomasz Baliszewski