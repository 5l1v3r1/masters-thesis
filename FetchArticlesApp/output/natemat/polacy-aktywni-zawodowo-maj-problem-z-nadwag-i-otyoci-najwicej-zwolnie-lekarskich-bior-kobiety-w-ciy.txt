Głównym problemem zdrowotnym, który dotyka pracowników różnych grup zawodowych, jest nieprawidłowy wskaźnik masy ciała. W badanej populacji mniej niż połowa osób ma prawidłowe BMI, w tym jedynie co trzeci mężczyzna – podkreślają autorzy raportu "Praca. Zdrowie. Ekonomia. Perspektywa 2012-2016”, opracowanego przez Medicover Polska. Odchudzić pracownika – Dane te są niepokojące, gdyż nieprawidłowa waga może być przyczyną wielu chorób przewlekłych, w tym cukrzycy czy chorób układu krążenia – podkreśla dr n. med. Katarzyna Gorzelak-Kostrzewska, ekspert Medicover Polska w dziedzinie profilaktyki i zdrowia pracujących, współautorka raportu. Autorzy raportu pod lupę wzięli 5 grup pracowników: pracowników produkcyjnych, pracujących zmianowo, pracowników produkcyjnych, którzy nie pracują zmianowo, pracowników mobilnych, czyli np. kierowców, pracowników biurowych oraz osoby pracujące na stanowiskach decyzyjnych. Raport wskazuje też na dość istotne problemy z poziomem cholesterolu wśród badanych. Niespełna połowa osób aktywnych zawodowo ma prawidłowy poziom cholesterolu całkowitego. – Uzyskane wyniki to wyraźny sygnał dla pracowników, jak i systemu ochrony zdrowia, jak ważna jest dziś inwestycja w edukację w zakresie zdrowego odżywiania i profilaktykę zdrowotną – dodaje dr Gorzelak-Kostrzewska. Na kolejnym miejscu, pod względem częstości występowania, uplasowały się choroby układu oddechowego, stanowiące największe obciążenie dla pracowników na stanowiskach decyzyjnych - 41 proc. oraz wśród pracowników mobilnych - 39,5 proc. Ten problem dotyczy również pozostałych grup zawodowych. Pracownicy badani na potrzeby raportu najczęściej przychodzili na wizyty lekarskie w celach profilaktycznych (64 proc.), z powodu chorób układu oddechowego (36 proc.), chorób układu ruchu (21 proc.), chorób układu pokarmowego (15 proc.), chorób układu krążenia (12 proc.), urazów i zatruć (10 proc.). Najczęściej korzystali ze zwolnień lekarskich z powodu: ciąży (42 proc.), chorób układu oddechowego (25 proc.), chorób układu ruchu (8 proc.), urazów (7 proc.). Dobra jakość to oszczędność Zdaniem autorów raportu, nawet 726 zł dla pracodawcy na jednego pracownika, ponad 11 mld zł dla budżetu państwa to oszczędności, jakie można wygenerować dzięki inwestycji w wysokiej jakości, efektywną opiekę medyczną. Eksperci zwracają jednak uwagę, iż kluczem do sukcesu jest dostosowanie modelu opieki do potrzeb zdrowotnych osób aktywnych zawodowo. Stąd głównym celem tegorocznej analizy była odpowiedź na pytanie, jaki jest stan zdrowia pracownika w Polsce.W tym celu Medicover przeanalizował dane ponad 255 tysięcy osób aktywnych zawodowo w wieku 18-67 lat, reprezentujących większość branż polskiej gospodarki. To pomogło m.in. stwierdzić jakie problemy zdrowotne są najczęstsze u wspomnianych grup zawodowych. Zdrowie a ekonomia Pamiętając o aspektach ekonomicznych choroby, w tym roku istotną część raportu przeznaczono na szczegółową analizę kosztów pracodawcy, związanych z najczęściej występującymi problemami zdrowotnymi. W analizie ekonomicznej eksperci Medicover Polska odpowiedzieli na jedno z najważniejszych pytań: od czego zależy koszt choroby. Do analizy wybrano najczęstsze problemy zdrowotne występujące wśród pracowników, następnie przeprowadzono standaryzację według kryterium wieku, która pozwoliła na porównanie populacji Medicover z populacją pracowników ubezpieczonych w ZUS. W dalszej kolejności obliczono koszty absencji chorobowej i nieefektywnej obecności w pracy (prezenteizmu) dla pracowników w modelu Medicover oraz ogólnej populacji pracowników w Polsce.Różnica ta została obliczona na podstawie siedmiu najczęstszych przyczyn zwolnień lekarskich wśród polskich pracowników i obejmuje zarówno koszty nieobecności w pracy, jak i obniżonej efektywności związanej z chorobą. Zakładając, że każdy pracodawca zainwestowałby w model opieki zdrowotnej prowadzony przez Medicover Polska, budżet państwa mógłby zaoszczędzić w skali roku aż 11 854 mld zł. – Analiza ekonomiczna przedstawiona w raporcie daje nam jasną odpowiedź na pytanie, czy wydatki na wysokiej jakości opiekę medyczną to koszt czy inwestycja. Przy oszczędnościach sięgających 726 zł na każdego pracownika dla wszystkich jest jasne, że wdrażanie długofalowych, wielowymiarowych i interesujących dla pracowników programów profilaktyczno-leczniczych może przynieść pracodawcy wyłącznie korzyści – skomentowała dr n. ekon. Małgorzata Gałązka-Sobotka, ekspert w obszarze kapitału ludzkiego i zdrowia publicznego, Dyrektor Instytutu Zarządzania w Ochronie Zdrowia Uczelni Łazarskiego. – Prezentowane dane to również sygnał dla całego systemu ochrony zdrowia, że inwestycja w wysokiej jakości, dopasowaną do potrzeb pracowników opiekę medyczną może generować ogromne oszczędności. Zdrowe społeczeństwo, zdrowy pracownik to dla gospodarki większa wydajność, dłuższa aktywność zawodowa, a tym samym szybszy wzrost gospodarczy i mniejsze koszty społeczno-ekonomiczne – tłumaczy Artur Białkowski. Raport "Praca. Zdrowie. Ekonomia. Perspektywa 2012-2016” został przygotowany w oparciu o dane Medicover oraz ogólnodostępne raporty ZUS i GUS.,Anna Kaczmarek