Więcej zdjęć (2) Poznaliśmy szczegółowe propozycje Jarosława Gowina i jego partii Polska Razem odnośnie liberalizacji przepisów hazardowych. Zmiany dotyczą także pokera. Najważniejsze propozycje Jarosława Gowina to: -legalizacja gier cashowych w kasynach i internecie; -operatorzy online będą musieli złożyć zabezpieczenie w wysokości 480,000 złotych; -możliwość tworzenia klubów pokerowych; -możliwość organizowania gier pokerowych w kasynach oraz w ,,ośrodkach gier karcianych”, -legalizacja pokera online. Strona internetowa operatora będzie musiała działać na adresie z końcówką .PL. Nie ma planów zamykania puli graczy jak np. we Francji; -minimalna liczba uczestników turniejów pokerowych to 10 osób; – dopuszczenie gier domowych przy zastrzeżeniu, że całkowita dzienna wartość nagród pieniężnych i rzeczowych nie przekracza 760 złotych; -wprowadzenie Karty Gracza, na której będą rejestrowane wyniki uczestników turniejów pokerowych live z ostatnich pięciu lat (koszt ich wydania ponosi spółka urządzająca gry); -powstanie internetowego rejestru graczy. Za jego pomocą będzie można sprawdzać stan swojej Karty Gracza; -organizacja turnieju live z wymogiem zgłoszenia go do odpowiednich urzędów. Wniosek musi zawierać opis sposobu zapewnienia bezpieczeństwa i porządku podczas turnieju w przypadku gdy liczba jego uczestników przekracza 100 osób; -stworzenie Rejestru Stron Niedozwolonych, w którym znajdą się strony działające bez licencji; - wysokość podatku dla graczy to 10%. Podstawę opodatkowania stanowi kwota wygranej, pomniejszona o kwotę wpisowego za udział w turnieju. W przypadku pokera online podstawę opodatkowania stanowi kwota wygranej. -w pokerze online podstawę opodatkowania stanowi kwota wygranej, -wysokość podatku dla operatorów 1%. Podstawę opodatkowania stanowi suma wszystkich wpłat lub wkupnych w trakcie gry lub turnieju. Propozycje idą w dobrym kierunku, choć nie są idealne. Ważne, aby w trakcie prac w Sejmie nad tym projektem, stowarzyszenia pokerowe aktywnie włączyły się do nich i czuwały nad projektem. Nad tym projektem pracowali prawnicy i ludzie znający specyfikę pokera. część rozwiązań jest kompromisem pomiędzy tym, czego oczekują pokerzyści i państwo. Źle by się stało, gdyby ten projekt został zmieniony przez osoby, którzy nie mają pojęcia o tym, jak funkcjonuje branża pokerowa. ********** Poniżej znajdziecie najważniejsze fragmenty projektu: Art. 3. Ustawa nie obejmuje towarzyskiej gry w niektóre gry karciane, rozumianej jako gry w niektóre gry karciane prowadzonej przez osoby fizyczne, w miejscach stałego zamieszkiwania osób, z których co najmniej jedna bierze udział w grze lub gościnnie, i nieodpłatnie udostępnia miejsce do gry podczas swojej obecności w tym miejscu w czasie gry, w których całkowita wartość możliwych wygranych rzeczowych lub pieniężnych nie przekracza w danym dniu kwoty 760 zł. Art. 3. ust. 2. Działalność w zakresie niektórych gier karcianych może być prowadzona na podstawie zezwolenia udzielonego na urządzanie niektórych gier karcianych. Art. 4. Do gier w karty zdefiniowanych w ust 3. oraz w art. 2 ust. 2 nie stosuje się przepisów ustawy z dnia 19 listopada 2009 roku o grach hazardowych. Art. 5. Wysokość kapitału zakładowego spółki akcyjnej lub spółki z ograniczoną odpowiedzialnością prowadzącą działalność w zakresie niektórych gier karcianych nie może wynosić mniej niż 500 000 zł. Art. 9. ust. 2. Urządzanie niektórych gier karcianych jest dozwolone – stosownie do udzielonego zezwolenia – wyłącznie w ośrodkach gier karcianych lub w sieci Internet na zasadach i warunkach określonych w zatwierdzony regulaminie i udzielonym zezwoleniu, a także wynikających z przepisów ustawy. Art.10. 1. Warunkiem umożliwiającym udział w rozgrywkach niektórych gier karcianych, odbywających się w ośrodkach gier karcianych na terytorium Rzeczpospolitej Polskiej jest posiadanie karty gracza. 2. Rejestr graczy prowadzi organ wskazany w drodze rozporządzenia przez ministra właściwego do spraw finansów publicznych. 3. Do rejestracji graczy i wydawania im kart na swój koszt zobowiązany jest każdy podmiot posiadający zezwolenie, o którym mowa w art.2 ust. 2 oraz – na koszt gracza - organ wskazany przez ministra właściwego do spraw finansów publicznych do prowadzenia rejestru graczy. 4. W celu wyrobienia karty gracza, kierownik ośrodka gier karcianych lub upoważniony prze niego pracownik sprawdza tożsamość gracza na podstawie dokumentu potwierdzającego jego wiek i tożsamość. Obowiązek sprawdzenia wieku i tożsamości gracza dotyczy również wyrobienia karty przez organ wskazany przez ministra właściwego do spaw finansów publicznych. 5. Warunkiem wyrobienia karty gracza jest: 1) Udokumentowanie przez osobę ubiegającą się o wyrobienie karty gracza, iż ukończyła 18 lat; 2) Złożenie przez osobę ubiegającą się o wyrobienie karty gracza oświadczenia, że nie jest ubezwłasnowolniona całkowicie, ani częściowo oraz nie orzeczono wobec niej zakazu, o którym mowa w art. 39 pkt. 2d Kodeksu karnego. 6. Podmiot wydający kartę może odmówić jej wydania, jeżeli osoba ubiegająca się o jej wyrobienie nie spełnia wymogów, o których mowa w ust. 5. 7. Od decyzji o odmowie wyrobienia karty gracza przysługuje odwołanie do organu, o którym mowa w ust.2 w terminie 14 dni od dnia otrzymania odmowy. 8. Karta gracza zawiera: 1) Imię i nazwisko; 2) rodzaj i numer dokumentu potwierdzającego wiek i tożsamość; 3) numer PESEL, a w przypadku braku numeru PESEL – datę urodzenia; 4) adres zamieszkania; 5) obywatelstwo. 9. Raz wyrobiona karta gracza obowiązuje we wszystkich ośrodkach gier karcianych na terytorium Rzeczpospolitej Polskiej. 10. Na karcie gracza rejestrowane są wszystkie wygrane gracza wciągu ostatnich 5 lat. 11. Gracz ma możliwość wglądu w dane swojej kart poprzez stronę internetowa rejestru graczy. 12. Dane graczy są udostępniane wyłącznie funkcjonariuszom celnym, inspektorom kontroli skarbowej i Policji oraz sądom i prokuratorom w związku z toczącym się postępowaniem. 13. Minister właściwy do spraw finansów publicznych ustala, w drodze rozporządzenia, szczegółowy tryb wydawania kart gracza oraz zasady prowadzenia rejestru graczy. 14. Organ, o którym mowa w ust. 2 w postępowaniu wszczętym z urzędu lub na wniosek sądu, prokuratora, Policji, w drodze decyzji pozbawia karty gracza i wykreśla z rejestru graczy osobę, wobec które miało miejsce co najmniej jedno z niżej wymienionych zdarzeń: 1) Zostało wobec niej wydane prawomocne orzeczenie właściwego sądu o ubezwłasnowolnieniu całkowitym lub ubezwłasnowolnieniu częściowym; 2) Został wobec niej orzeczony przez właściwy sąd zakaz o jakim mowa w art. 39 pkt. 2d Kodeksu karnego, jako środek karny lub środek zabezpieczający. Art.11. 1. W przypadku urządzania zakładów wzajemnych lub niektórych gier karcianych przez sieć Internet, urządzenia przetwarzające i przechowujące informacje oraz dane dotyczące tych zakładów wzajemnych lub niektórych gier karcianych, a także ich uczestników, powinny być zainstalowane i przechowywane na terytorium państwa członkowskiego Unii Europejskiej lub państwa członkowskiego Europejskiego Stowarzyszenia Wolnego Handlu (EFTA) – strony umowy o Europejskim Obszarze Gospodarczym. 2. Podmiot urządzający zakłady wzajemne lub niektóre gry karciane przez sieć Internet może wykorzystywać do ich urządzania wyłącznie stronę internetową, której krajowa domena najwyższego poziomu jest przypisana do polskich stron internetowych. Art.23. ust. 1. Zabrania się reklamy i promocji zakładów wzajemnych i niektórych gier karcianych. 2. Reklama, promocja i informowanie o sponsorowaniu przez podmiot prowadzący działalność w zakresie przyjmowania zakładów wzajemnych lub w zakresie urządzania niektórych gier karcianych jest dozwolona, pod warunkiem, że (…). Art.24. 1. Urządzanie niektórych gier karcianych, w którym uczestnicy grają między sobą z możliwością dowolnego dołączenia lub opuszczenia stołu gry (tzw. gry cashowe) jest dozwolone jedynie w kasynach gry oraz w sieci Internet. 2. Organizacja turnieju w niektóre gry karciane wymaga: 1) zgłoszenia turnieju do organu, który wydał podmiotowi prowadzącemu działalność w zakresie urządzania niektórych gier karcianych zezwolenie na ich organizację; 2) uiszczenia w terminie 30 dni od dnia zakończenia turnieju opłaty turniejowej wynoszącej 2% wszystkich wypłaconych nagród. 3. Warunkiem udzielenia zezwolenia na urządzanie turnieju w niektóre gry karciane jest uczestnictwo w turnieju co najmniej 10 graczy. 4. Podmiot urządzający turniej w niektóre gry karciane jest obowiązany przedstawić organowi, który udzielił zezwolenia, w terminie 30 dni od dnia zakończenia turnieju, szczegółową pisemną informację o osobach, które uzyskały wygrane w turnieju, oraz o rozliczeniu podatku od gier. Art.27. 1. Strona internetowa, która umożliwia urządzanie lub uczestniczenie w zakładach wzajemnych lub niektórych grach karcianych prowadzonych bez zezwolenia udzielonego przez ministra właściwego do spraw finansów publicznych podlega wpisowi do Rejestru Stron Niedozwolonych. Art.37. 1. Wniosek o zgłoszenie turnieju w niektóre gry karciane powinien zawierać: 1) nazwę spółki występującej z wnioskiem; 2) nazwę turnieju; 3) określenie czasu, w którym planuje się urządzenie turnieju oraz miejsca jego urządzania; 4) projekt regulaminu turnieju; 5) przewidywaną liczbę uczestników; 6) opis sposobu zapewnienia bezpieczeństwa i porządku podczas turnieju w przypadku gdy liczba jego uczestników przekracza 100 osób. 2. Organ przyjmujący zgłoszenie turnieju w niektóre gry karciane, zobowiązany jest je rozpatrzyć w terminie 14 dni od dnia otrzymania informacji o jego organizacji. Brak odpowiedzi od organu w tej sprawie oznacza jego zgodę. 3. Organ przyjmujący zgłoszenie, może odmówić wydania zgodny na organizację turnieju w niektóre gry karciane tylko z uwagi na: 1) braki formalne zgłoszenia; 2) stwierdzenie, na postawie załączonego przez podmiot zgłaszający regulaminu turnieju, że zgłaszany turniej urządza inne gry niż określone w art. 2 ust. 2; 3) niemożliwość zapewnienia przez wnioskodawcę dostatecznego poziomu bezpieczeństwa uczestnikom turnieju. Art.65. 1. Podatnikiem podatku od gier jest osoba fizyczna, osoba prawna oraz jednostka organizacyjna niemająca osobowości prawnej, która prowadzi działalność w zakresie zakładów wzajemnych lub niektórych gier karcianych na podstawie udzielonego zezwolenia, uczestnik turnieju w niektóre gry karciane oraz uczestnik niektórych gier karcianych rozgrywanych przez sieć Internet. Art.67. Podstawę opodatkowania podatkiem od gier stanowi: 1) w zakładach wzajemnych – suma wpłaconych stawek pomniejszona o sumę wypłaconych wygranych; 2) w niektórych grach karcianych urządzanych przez podmiot uprawniony do ich urządzania – suma wszystkich wpłat lub wkupnych w trakcie gry lub turnieju; 3) w niektórych grach karcianych dla uczestników gier – kwota wygranej, pomniejszona o kwotę wpisowego za udział w turnieju; 4) w niektórych grach karcianych dla uczestników gier rozgrywanych przez sieć Internet – kwota wygranej. Art.68. Stawka podatku od gier wynosi dla: 1) zakładów wzajemnych na sportowe współzawodnictwo zwierząt na podstawie zezwoleń udzielanych wyłącznie na ich urządzanie – 2,5%; 2) zakładów wzajemnych innych niż wymienione w pkt 1 – 20%. 3) niektórych gier karcianych dla podmiotów je urządzających – 1% 4) niektórych gier karcianych dla uczestników gier – 10% Art. 69. ust. 6. Podmiot urządzający turniej w niektóre gry karciane wypłaca wygrane pomniejszone o kwotę podatku od gier.,Jakub Suszka