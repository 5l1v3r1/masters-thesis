To nie jest dobry dzień dla kibiców Barcelony. FIFA poinformowała właśnie, że nałożyła na kataloński klub zakaz przeprowadzania transferów, który ma obowiązywać do lata 2015 roku. Jest to kara za złamanie przepisów dotyczących zatrudniania piłkarzy mających mniej niż 18 lat. Do lata 2015 roku, czyli przez dwa kolejne okienka transferowe, Barcelona nie będzie mogła ani kupować, ani sprzedawać zawodników (zakaz ma wymiar krajowy i międzynarodowy). Klub musi również zapłacić karę w wysokości 450 tys. franków szwajcarskich. Karę finansową FIFA nałożyła także na Królewski Hiszpański Związek Piłki Nożnej (RFEF). Ten musi zapłacić 500 tys. franków oraz poprawić w ciągu roku regulacje dotyczące międzynarodowych transferów nieletnich piłkarzy. O decyzji Komitetu Dyscyplinarnego FIFA poinformowano na oficjalnej stronie Federacji. FIFA uznała, że Barcelona i RFEF naruszyli przepisy dotyczące międzynarodowych transferów i rejestrowania zagranicznych zawodników, którzy mają mniej niż 18 lat. Chodzi m.in. o przepisy zawarte w art. 19 dokumentu opublikowanego przez FIFA pod tytułem "Regulations on the Status and Transfer of Players". Artykuł ten mówi, że transfery międzynarodowe mogą być przeprowadzane jedynie w przypadku piłkarzy, którzy ukończyli 18. rok życia, wymieniając przy tym trzy wyjątki od tej reguły (nieletni piłkarz może przejść do zagranicznego klubu np. wtedy, gdy jego rodzice przenoszą się do kraju, w którym mieści się nowy klub ich dziecka, z powodów niezwiązanych z piłką nożną). Barcelona nie spełniła przedstawionych w art. 19 wymagań w 10 przypadkach. Dochodzenie FIFA dotyczyło m.in. piłkarzy rejestrowanych w latach 2009-2013.,Tomasz Baliszewski