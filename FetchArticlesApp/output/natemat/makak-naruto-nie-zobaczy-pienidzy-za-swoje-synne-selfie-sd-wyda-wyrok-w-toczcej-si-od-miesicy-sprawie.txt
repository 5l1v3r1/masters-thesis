Makak Naruto w 2011 roku zrobiła sobie selfie, które obiegło cały świat. Zdjęcie zaczęło być szeroko rozpowszechniane. Organizacja broniąca praw zwierząt PETA walczyła jednak o prawa autorskie małpy. Nic z tego – tak orzekł sąd w San Francisco. O sprawie zrobiło się głośno wiele miesięcy temu. Pisaliśmy wtedy w naTemat, że sprawa prawdopodobnie zakończy się w sądzie i tak też się stało. Fotograf David Slater robił zdjęcia na indonezyjskiej wyspie, kiedy 6-letnia makaka zabrała mu aparat. Zrobiła setki zdjęć, w tym imponujące selfie, które zawładnęło sercami milionów ludzi na całym świecie. Fotografia pojawiła się między innymi na Wikipedii, co nie spodobało się Slaterowi. Chciał, aby Fundacja Wikimedia usunęła zdjęcie. Ta uznała jednak, że fotograf nie posiada do nich praw. – Slater nie zgadza się ze stanowiskiem fundacji, przypominając, że wykorzystany przez małpę aparat należał do niego i to on przygotował go do pracy – pisaliśmy. Chciał on jednak umorzenia sprawy, jak podaje TVN24. Jeszcze inaczej widziała to organizacja PETA. Zwróciła się ona do sądu, aby potwierdzić, że to makaka jest „autorem i właścicielem” zdjęć. Wszystkie zyski z fotografii mały być przekazywane właśnie Naruto i innym małpom z tego rezerwatu. Sąd w San Francisco orzekł jednak, że małpa nie ma praw autorskich do swojego zdjęcia, bowiem prawa takie nie rozciągają się na zwierzęta. Trudno – Naruto i tak jest gwiazdą!,Katarzyna Miłkowska