Pokaż mi, jak mieszkasz, a powiem Ci, czy jesteś celebrytą. Dzięki polskiej wersji MTV Cribs, która na ekranach gości już trzeci rok, przed widzami otworzyły się domy rodzimych gwiazd. Wkradają się do nich także program Dzień Dobry TVN i telewizja DOMO. Czy budynki mają wspólne mianowniki? Bez czego w domu gwiazdy sobie nie poradzą? Domy gwiazd światowego showbiznesu są warte miliony dolarów. Polskie sławy za swoje gniazdka też płacą spore sumy, choć złotówka jest ponad trzy razy tańsza niż amerykańska waluta. Prawdopodobnie nie tylko ze względu na niesprzyjający klimat, nie posiadają też basenów i jacuzzi w ogrodach. Co w takim razie jest wyznacznikiem bogactwa dla naszych celebrytów? Duży, czarny, płaski Wygląda na to, że wszyscy ludzie mediów są telemaniakami. Wielki telewizor otoczony jeszcze większymi głośnikami w domu mają Ania Wyszkoni, Eva Minge, Kasia Wilk, a nawet Kora, mimo że nowa plazma niezbyt pasuje do jej urządzonego w ludowym stylu domu. Polscy celebryci wyraźnie zapatrzyli się na synonim luksusu zza oceanu. Jednak w przeciwieństwie do amerykańskich gwiazd, telewizory zajmują jeszcze tradycyjne miejsce w „dużych pokojach” i rzadko wyprowadzają się z nich do sypialni. Jak w sitcomie Wielka kanapa była najważniejszym punktem spotkań bohaterów zagranicznych seriali opowiadających o życiu rodzin. I to nieważne, czy tych pozytywnych, jak w „Pełnej chacie”, czy dość specyficznych, na przykład ze „Świata według Bundy'ch”. Ogromna, nierzadko narożna sofa przyciąga uwagę w mieszkaniach Natalii Lesz, Radka Majdana, Ewy Farny i Sidneya Polaka. Często tworzy zgrany duet z wymienianą już plazmą. Nie wiadomo, co było pierwsze – chęć spędzenia wolnego czasu z domownikami, czy brak miejsca do siedzenia podczas przeglądania trzech tysięcy programów proponowanych przez telewizję satelitarną. A na zewnątrz... Tęczowa rewolucja Nie tylko górale chcący przyciągnąć jak najwięcej gości do swojego pensjonatu, prześcigają się w kreatywności, która odbija się na ścianach ich domów. Wariacje na temat elewacji przeprowadzili Piotr Kupicha, Cezary Żak i Mariusz Pudzianowski. Ich domy łączy cecha wspólna – panowie postawili na elektryzujący oranż. Na tyle elektryzujący, że dom Cezarego Żaka widać nawet spomiędzy drzew mocno zalesionej działki. Spod dominacji silnej także w trendach modowych na wiosnę i lato pomarańczy wyrwała się Urszula. Monumentalną twierdzę pomalowała na delikatną lilę. 200 plus Metraż ma znaczenie. A jeśli już budować, to z rozmachem! Domy polskich gwiazd rzadko mają mniej niż dwieście metrów kwadratowych. Czy większe znaczy lepsze? A może po prostu na wyobraźnię właścicieli działa stara zasada: jaki pan, taki kram? Posiadacz największego bicepsa w Polsce może pochwalić się też jednym z najpokaźniejszych domów – Mariusz Pudzianowski potrzebuje aż 300 metrów kwadratowych przestrzeni. Wygrywa z nim tylko duet Urbańska – Józefowicz, właściciele 350-metrowego pałacyku w Jajkowicach. Szkoda, że niektórzy z polskich celebrytów, prześcigając się w metrażach, zapominają o względach estetycznych. Posiadłości Grażyny Szapołowskiej, Grażyny Torbickiej i Edyty Górniak wyglądają bardziej jak małe stodółki, niż budynki mieszkalne.,Katarzyna Kamińska