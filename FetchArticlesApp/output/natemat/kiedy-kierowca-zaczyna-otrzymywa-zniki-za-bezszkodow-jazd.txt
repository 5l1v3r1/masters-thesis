Więcej niż standard Każdy właściciel pojazdu poszukuje różnorodnych możliwości oszczędzania na ubezpieczeniach komunikacyjnych. Kluczowymi spośród nich wydają się zniżki za bezszkodową jazdę. Przysługują one jednak dopiero po spełnieniu przez kierowcę pewnych warunków brzegowych. Podstawowym kryterium jest w tym zakresie każdy kolejny rok bezszkodowej jazdy. Nie w każdym przypadku jednak jest to zasada aż tak uproszczona! Działalność towarzystw ubezpieczeniowych jest nadzorowana przez Ubezpieczeniowy Fundusz Gwarancyjny oraz Komisję Nadzoru Finansowego. Instytucje te jednak mają jedynie ograniczony wpływ na zasady ustalania przez ubezpieczycieli wysokości składek. Nie regulują ich także odrębne przepisy prawne. Z tego też względu szacowanie ryzyka ubezpieczeniowego i sam proces ustalania cen polis pozostają wyłączną domeną ubezpieczycieli. Mocno konkurencyjny w tym względzie rynek ubezpieczeń sprzyja klientom firm ubezpieczeniowych. Co ma wpływ na wysokość składki? Największy wpływ na wysokość kalkulowanych przez towarzystwa ubezpieczeniowe składek na ubezpieczenia komunikacyjne ma dotychczasowa historia klienta i posiadane przez niego zniżki lub zwyżki. Kluczowe są także wiek oraz staż w prowadzeniu pojazdu jego właściciela. O ile sytuacja osób starszych, które niedawno nabyły uprawnienia do prowadzenia pojazdów jest jeszcze do zaakceptowania, o tyle warunki wyjściowe dla osób zarówno młodych stażem, jak i wiekiem, nie są godne pozazdroszczenia. W  za młodego kierowcę uważamy osobę, która nie ukończyła 26. roku życia lub posiada prawo jazdy krócej niż 3 lata – mówi Monika Siwiec, Specjalista ds. Ubezpieczeń w AXA DIRECT. Dla przykładu, różnice w wycenie pakietu ubezpieczeń komunikacyjnych (OC, AC, assistance oraz NNW) pomiędzy grupą wiekową 18-26 lat (i posiadającą prawo jazdy poniżej 3 lat) a doświadczonymi kierowcami mogą dochodzić nawet do kilku tysięcy złotych. To wszystko dodatkowo jest jeszcze uzależnione od regionu, w którym została zawarta polisa oraz szacowanego na jego terenie poziomu szkodowości. Dla kogo największe zniżki? Funkcjonujące na rynku ubezpieczeń komunikacyjnych reguły zakładają, że: * Za każdy kolejny rok bezszkodowej jazdy ubezpieczonemu kierowcy wzrasta wysokość zniżki od 5 do 10%, * każda szkoda (z tytułu kolizji, wypadku, kradzieży) z winy ubezpieczonego kierowcy zmniejsza mu wysokość zniżki w przedziale od 5 do 15%, * maksymalna ulga przysługuje po 6 latach bezszkodowej jazdy i wynosi 60%. Od tych reguł jednak jest sporo wyjątków, a o wysokości naliczonej składki decydują szczegóły. Będą to dla przykładu: * przerwa w ubezpieczeniu pojazdu – w niektórych towarzystwach zachowuje się zniżkę przy przerwie krótszej niż 3 lata, w innych zaś zabierają 10% za każdy rok przerwy, a jeszcze inne już po 2 latach przerwy zabierają wszystkie zniżki, * wymóg nie 6, ale 8 lat bezszkodowej jazdy niezbędny do uzyskania pełnych zniżek, * uzależnienie zastosowania zwyżki po likwidacji szkody od opisu konkretnego zdarzenia losowego (np. wybicia szyby w wyniku aktów wandalizmu).,AXA DIRECT