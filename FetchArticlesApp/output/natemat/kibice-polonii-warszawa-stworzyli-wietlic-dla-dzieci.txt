Ostatnie miesiące nie były dla Polonii Warszawa dobrym okresem. Z powodu kłopotów finansowych klub nie otrzymał od PZPN licencji na grę w piłkarskiej Ekstraklasie i wylądował w IV lidze. Przykra degradacja nie zraziła jednak kibiców Czarnych Koszul, którzy kilka tygodni temu otworzyli "Strefę Małego Kibica", czyli miejsce, gdzie rodzice mogą zostawiać dzieci na czas meczu. "Strefa Małego Kibica", czyli przystadionowa świetlica dla dzieci, została stworzona przez kibiców Polonii Warszawa kilka tygodni temu. Dzięki niej rodzice, którzy przyjechali na mecz z dziećmi niepodzielającymi ich piłkarskiej pasji, mogą zostawić je pod opieką wykwalifikowanych pedagogów oraz kibiców wolontariuszy. Rodzice, którzy posiadają bilet na mecz bądź karnet, nie muszą dodatkowo płacić za zostawienie dziecka w "Strefie Małego Kibica". Świetlica jest otwierana na godzinę przed rozpoczęciem meczu, a zamykana 30 minut po jego zakończeniu. Dzieci można do niej przyprowadzać (i odbierać z niej) przez cały czas trwania spotkania. Inicjatywę kibiców wspiera sam klub.,Tomasz Baliszewski