Założyłeś swojemu dziecku konto na facebooku zanim było w stanie odróżnić własnego ojca od Marka Zuckerberga? Jego pierwsze kroki udokumentowałeś na Instagramie, a z każdego spaceru przesyłasz znajomym dziesiątki snapów? Przestań. Czym skorupka twojej latorośli nasiąknie jeszcze w wózku, tym nie będzie specjalnie mogła pochwalić się w szkole. Brytyjscy nauczyciele ostrzegają, że tamtejsze dzieci obsługę smartfonów opanowały na piątkę. Problem w tym, że nie zalicza się to do podstawy programowej. A umiejętność zrozumiałego komunikowania się z otoczeniem – owszem. Brytyjscy pedagodzy uznali, że do rozpoczęcia zajęć w szkołach nieprzygotowanych będzie w tym roku blisko 200 tys. czterolatków. Wielu polskich specjalistów od oświaty słysząc tę informację dostałoby zapewne gęsiej skórki, a następnie oznajmiło, że nawet najbardziej uspołecznione dzieci poniżej siódmego roku życia do nauki w szkole zdolne nie są. W UK ławek i tablicy nikt nie demonizuje, co nie zmienia faktu, że dyrektorzy szkół są poziomem wychowania maluchów, oględnie mówiąc, zaniepokojeni. W ramach badania State of Education Report przeprowadzono rozmowy z ponad tysiącem przedstawicieli kadry pedagogicznej szkół podstawowych. Z wypowiedzi niektórych dyrektorów wynika, że do pierwszych klas posyłane są dzieci, które nie potrafią jeszcze korzystać z toalety oraz takie, które z powodzeniem „scrollują” ekrany smartfonów, ale nie radzą sobie z podtrzymywaniem rozmowy. Z raportu dowiadujemy się również, że ośmioro na dziesięć dzieci rozpoczynających naukę nie jest dostatecznie przystosowanych do interakcji z rówieśnikami oraz ma problemy z mówieniem. Nauczyciele stwierdzili, że ponad połowa ich nowych podopiecznych nie posiada wystarczających podstaw pozwalających na przyswojenie materiału z zakresu liczenia, czytania i pisania.,Karolina Pałys