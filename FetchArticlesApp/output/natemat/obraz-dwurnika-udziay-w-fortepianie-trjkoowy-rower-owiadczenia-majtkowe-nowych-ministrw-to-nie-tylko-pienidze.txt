Nowi ministrowie musieli złożyć oświadczenia majątkowe i upublicznić informacje o swoich wcześniejszych zarobkach. Ale są tam informacje nie tylko o pieniądzach, domach i samochodach. Poza papierami wartościowymi i nieruchomościami politycy musieli poinformować też o innym majątku: obrazie, fortepianie czy trójkołowym rowerze. W imię zasady o przejrzystości życia politycznego nowi ministrowie złożyli oświadczenia majątkowe pokazujące ich sytuację finansową na początku sprawowania urzędu. Większość z nich i tak musiała to robić wcześniej, bo sprawowała inne funkcje publiczne, ale nowy minister finansów Mateusz Szczurek wcześniej pracował w sektorze prywatnym. I to właśnie w jego oświadczeniu spodziewano się największych rewelacji. Tymczasem przewyższa innych jedynie pod względem powierzchni domu (240 mkw.) – informuje "Rzeczpospolita". Ma też całkiem spore oszczędności (870 tys.) i… trójkołowy rower. Byli europosłowie wyraźnie przewyższają resztę także pod względem oszczędności. Trzaskowski ma na koncie prawie 420 tys. zł. Do tego w trzy lata spłacił 660 tys. kredytu. Ale to nic w porównaniu z nową minister nauki. Prof. Lena Kolarska-Bobińska ma w walutach i jednostkach uczestnictwa w funduszu inwestycyjnym ok. 1,5 mln. W zeszłym roku w PE, na uczelni, z emerytury i najmu mieszkania zarobiła prawie pół miliona zł. Trzaskowski w PE zarobił ok. 400 tys. zł, ale dochody czerpie też z tantiem kompozycji swojego ojca Andrzeja Trzaskowskiego, kompozytora i pianisty. Ma również udziały w spadku po nim, m.in. fortepianie i lustrze weneckim. W naTemat pisaliśmy już o majątkach nowych ministrów. Tuż przed formalnym objęciem rządowych stanowisk przedstawili oni oświadczenia majątkowe. Można się z nich dowiedzieć, że nowy minister finansów Mateusz Szczurek posiada 660 tys. zł, 50 tys. euro oraz sędziwego Forda Cortinę Mk1 z 1966 roku. Znacznie skromniej wygląda stan konta wicepremier Elżbiety Bieńkowskiej, która odłożyła raptem 1,5 tys. zł, ale wespół z małżonkiem posiada akcje wyceniane na niemal 100 tys.,Kamil Sikora