Suzuki SX4, Mitsubishi ASX, Chevrolet Trax i Peugeot 2008 prezentują swe wdzięki. Który z nich jest wart kupna? Małe crossovery to oryginalna klasa współczesnych samochodów. Czym jest cross-over albo cross-over SUV? To już nie samochód osobowy, ale jeszcze nie terenowy. Niby jeszcze SUV, ale nie do końca. A czym jest SUV? Niby jest autem terenowym, ale tak naprawdę tylko je przeważnie udaje, bo wjechanie nim w prawdziwy teren może się bardzo źle zakończyć. Bez względu na problemy z uściśleniem nazewnictwa, trzeba przyznać, że auta klasyfikowane jako crossover są ciekawą propozycją ze względu na swoją niewątpliwą urodę i wygodę. Dla kogo? Przede wszystkim dla tych, którzy lubią wygodną, wysoką pozycję za kierownicą. Wysoki prześwit i większe koła pozwalają na w miarę spokojną jazdę po dziurawych drogach. Crossover może także pokazać swoje „drapieżne” oblicze w czasie jazdy poza miastem. Doskonale poradzi sobie na szutrowej drodze albo w błotnistej mazi, udającej podmiejską drogę. Wiele osób wybiera wersje z napędem na cztery koła. Tak naprawdę jednak prawdą jest, że to auto jest po prostu autem osobowym, osadzonym na większych kołach i mającym ciekawym wyglądem udawać auto terenowe. Dlatego wyposażanie go w napęd na cztery koła wydaje się w większości przypadków zbędnym wydatkiem. Ten rok zapowiada się bardzo ciekawie dla wielbicieli samochodów typu SUV. Będzie wiele premier i wiele aut „odświeżonych”. Z pewnością nie pominiemy najciekawszych z nich. Zobacz także: Jak spędzić wymarzone wakacje życia, każdego dnia będąc w innym miejscu? Dziś zapraszamy do zapoznania się z czterema crossoverami, których cena oscyluje wokół sześćdziesięciu tysięcy złotych (w przypadku Peugeota 2008 raczej spekuluje się, że cena będzie tyle wynosić, albowiem do tej pory jej nie ujawniono). Suzuki SX4 Suzuki SX4 jest produkowane od 2006 roku. Teraz nadszedł czas na drugą generację tego auta. Przy jego projektowaniu wykorzystano projekt Suzuki S-Cross. SX-4 nieco urósł w stosunku do poprzednika. Dzięki temu auto będzie mogło pochwalić się przestronną kabiną pasażerską i sporą ilością przestrzeni bagażowej. Nowe Suzuki SX4 będzie oferowane z dwoma jednostkami silnikowymi: benzynową o pojemności 1.6l, współpracującą z manualną pięciobiegową skrzynią biegów oraz z jednostką wysokoprężną, także o pojemności 1.6l, która z kolei będzie współpracować ze manualną skrzynią sześciobiegową. W opcji będzie także możliwość wyposażenia auta w przekładnię bezstopniową CVT z siedmiostopniowym trybem manualnym. Chevrolet Trax W czerwcu w salonach samochodowych zadebiutuje Chevrolet Trax. Samochód będzie oferowany z trzema jednostkami silnikowymi: turbodoładowanym silnikiem benzynowym 1.4l o mocy 140KM, benzynowym silnikiem 1.6l o mocy 115KM oraz silnikiem wysokoprężnym o pojemności 1.7l i mocy 130KM. Auta w wersji z manualną skrzynią biegów będą wyposażane w system Start/Stop. Chevrolet Trax będzie dostępny w wersji z napędem na przednią oś, albo z napędem na wszystkie koła. Już podstawowa, najtańsza wersja (silnik 1.6l, cena 59990zł) będzie wyposażona między innymi w sześć poduszek powietrznych, tempo mat, system audio z sześcioma głośnikami, Bluetooth, USB oraz ciekawostkę – gniazdo pozwalające na ładowanie laptopa i innych urządzeń elektronicznych. Na uwagę zasługuje także system My Link (dostępny w najlepiej wyposażonych wersjach), który będzie pozwalał na wyświetlanie zawartości smartfona na siedmiocalowym wyświetlaczu kolorowym. Pozwoli to na dostęp do zdjęć, muzyki, danych a nawet do radia internetowego. Zobacz także: Koniec anonimowości na Twitterze? Mitsubishi ASX Mitsubishi ASX przeszedł kurację odmładzającą i do salonów wjeżdża właśnie odświeżone auto. Facelifting objął wygląd przodu i tyłu auta. Dokonano także zmian we wnętrzu. Mitsubishi ASX otrzymał także nowe, udoskonalone zawieszenie (zmieniono konstrukcję tylnego zawieszenia wielowahaczowego), którego zadaniem jest poprawa stabilności i komfortu. Zmiany zewnętrzne dotyczące przodu auta dodały mu nieco dynamiki. Zmieniono kształt reflektorów przednich, kierunkowskazów w lusterkach oraz kształt tylnego zderzaka. We wnętrzu auta pojawiły się nowe materiały wykończeniowe, chromowane elementy ozdobne przednich drzwi, zmieniono wygląd kierownicy, zastosowano nowy odtwarzacz CD/MP3 i odświeżony wygląd systemu multimedialnego. Najtańsze wersja Mitsubishi ASX będzie kosztować 65300zł w wersji z benzynowym silnikiem 1.6l (117KM), pięciobiegową skrzynią manualną i napędem na przednie koła. W ofercie producenta znajdą się także wersje z napędem na cztery koła i napędzane turbodoładowanym dieslem. Peugeot 2008 W czerwcu w salonach zadebiutuje Peugeot 2008. Auto to ciekawe jest nie tylko ze względu na tradycyjną wersję. Było ono także bohaterem naszego artykułu związanego z samochodami napędzanymi sprężonym powietrzem. Peugeot 2008 w wersji HYbrid Air ma być bowiem prekursorem aut z nowym rodzajem napędu hybrydowego, składającym się z silnika benzynowego i silnika na sprężone powietrze. Na razie jednak do salonów trafi wersja z napędem tradycyjnym. Nabywcy będą mieli do wyboru trzycylindrowe, oszczędne silniki benzynowe 1.2l (82KM, 110KM, 130KM) i 1.6l VTi (120KM) albo silniki wysokoprężne e-HDI 1.4l (67KM) i 1.6l (92KM, 115KM). Auto ma 4.16m długości i 1.74m szerokości. Samochód, zdaniem producenta, ma być zwrotnyw czasie jazdy po mieście, przestronny i funkcjonalny.,Michał Lisiak