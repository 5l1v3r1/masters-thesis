Dżdżownice są jednym z najważniejszych elementów ułatwiającym uprawy w ogrodnictwie naturalnym, pomagają w znacznym stopniu ogrodnikowi w utrzymaniu zdrowego ogrodu,a przy okazji oszczędzają mu wiele wysiłku. Należą do głównych czynników wpływających na napowietrzanie i nawożenie gleby, poprzez wzbogacanie warstwy próchniczej naturalnym nawozem organicznym. Dzięki temu znacząco wpływają na rozwój zdrowych i odpornych roślin. Właśnie, dlatego zdecydowałam się na wprowadzenie do swojego kompostu dżdżownicy kalifornijskiej. Dżdżownice kalifornijskie są długowieczne, żyją ponad 15 lat, zjadają wszystkie organiczne odpady z ogrodu i kuchni. Dżdżownice nie są wybredne, są praktycznie wszystkożerne. Ich pożywienie mogą stanowić wszelkie odpadki organiczne roślinne - liście, trawa, chwasty, słoma, trociny jak i kuchenne - fusy kawy oraz herbaty, resztki pieczywa lub zepsute warzywa i owoce oraz ich obierki. Bardzo ważnym składnikiem, który należy dodawać do ich pożywienia jest bogaty w celulozę papier lub tektura, najlepiej wcześniej namoczone. Celulozę wykorzystują do budowy kokonów z jajami, przez które się rozmnażają. Można je karmić również obornikiem najlepiej przefermentowanym. Tak, więc sami widzicie, że dżdżownice mają niewielkie wymagania, aby się rozmnażać i produkować „czarne złoto”, czyli Biohumus. Nawóz ten jest cenną substancją poprawiającą żyzność i strukturę gleby. Charakteryzuje się wysoką zawartością składników pokarmowych, bardzo łatwo przyswajalnych dla naszych roślin. Umożliwia szybsze i lepsze ukorzenianie się roślin, a także przyspiesza ich rozwój. Dzięki niemu rośliny są bardziej odporne na wszelkiego rodzaju choroby bakteryjne, wirusowe oraz grzybowe. Z biohumusu można sporządzić tzw. wermikompost . W tym celu zalewamy biohumus wodą w stosunku 1:5, ustawiamy na minimum tydzień w pokojowej temperaturze i co jakiś czas mieszamy. Następnie zlewamy roztwór znad osadu do butelek. Tak przygotowanym preparatem podlewamy i spryskujemy wszystkie rośliny. Jestem pewna, że roślinki odwdzięczą się nam bujnym wzrostem i obfitymi plonami .,Beata Wielgosz