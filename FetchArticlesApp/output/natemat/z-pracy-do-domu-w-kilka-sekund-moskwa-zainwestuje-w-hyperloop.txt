Rosja nie ma awersji do wszystkiego co związane jest z Ameryką. Dowodzą tego plany, jakie mają władze Moskwy. Zamierzają one wzbogacić miejscową infrastrukturę o superszybki system transportu, oparty o technologię Hyperloop – amerykańskiego start-upu zrodzonego z myśli Elona Muska. Umowa na budowę ultranowoczesnego środka transportu została podpisana w Sankt Petersburgu podczas Międzynarodowego Forum Gospodarczego. Jej sygnatariuszami są firma z Los Angeles Hyperloop One, moskiewska Summa Group i miasto Moskwa. Projekt ma na celu rozładowanie gigantycznych korków, z których „słynie” stolica Rosji. Prezes Hyperloop One Rob Lloyd zapowiedział, że firma zbuduje system mogący przewozić towary do 2019 roku. Natomiast transport z udziałem pasażerów ma być gotowy do 2021 roku. Hyperloop to koncepcja stworzenia środka transportu, który umożliwiałby pokonanie tysięcy kilometrów w rekordowo krótkim czasie. Ma odbywać się wewnątrz stalowych kapsuł wystrzeliwanych za pomocą sprężonego powietrza i poruszających się z prędkością ponad 1200 km/h w specjalnej rurze. Pomysłodawcą technologii Hyperloop jest amerykański przedsiębiorca Elon Musk. Biznesmen zasłynął z powołania do życia takich marek jak Tesla (osobowe samochody elektryczne) czy SpaceX (przemysł kosmiczny).,Dawid Wojtowicz