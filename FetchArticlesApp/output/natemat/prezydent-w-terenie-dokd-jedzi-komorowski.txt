Przez 5 lat prezydent przede wszystkim odsłaniał tablice, nadawał imiona i spotykał się z władzami samorządów. Prawie w ogóle nie kontaktował się z przedstawicielami biznesu ani organizacji pozarządowych. MamPrawoWiedziec.pl analizuje 339 podróży krajowych Komorowskiego. Dołącz do nas na Facebooku! Zanim rozpoczął kampanię wyborczą i wyjechał w Polskę „Bronkobusem”, przez blisko 5 lat kadencji prezydent Komorowski odbył 339 podróży krajowych i odwiedził 212 polskich miejscowości we wszystkich 16 województwach. W Polsce najczęściej bywał w dużych miastach: Krakowie (18 wizyt), Poznaniu (15), Katowicach (12) oraz Łodzi (11). Często odwiedzał Wisłę (10 razy), w której znajduje się jedna z rezydencji Kancelarii Prezydenta. Najwięcej okazji do spotkania z prezydentem mieli mieszkańcy województwa śląskiego – taki kierunek wybierał on aż 53 razy (prawie 16 proc. wyjazdów krajowych). Najrzadziej – po 5 razy – prezydent odwiedził regiony z najmniejszą liczbą mieszkańców: lubuskie, opolskie i świętokrzyskie. Nie ma związku między liczbą wyjazdów a wynikiem wyborczym Komorowskiego z 2010 r. w danym regionie. Można więc wnioskować, że także kierunki podróży prezydenta nie mają związku z kampanią wyborczą 2015 r. Prezydent podróżuje po kraju zdecydowanie częściej niż premier. Od początku obecnej, VII kadencji Sejmu Komorowski odbył 252 wizyty krajowe. W tym samym czasie szefowie rządu wyjeżdżali 125 razy (Donald Tusk – 99, Ewa Kopacz – 26). Ogólnie o kulturze i historii. Polityka prorodzinna – nie w terenie Komorowski podczas licznych wyjazdów krajowych realizował przede wszystkim politykę symboliczną związaną z kulturą i historią, uczestniczył w uroczystościach lokalnych i wojskowych, spotykał się przede wszystkim z władzami samorządowymi. – Trud polskiego rolnika jest fundamentem wolności, niepodległości, dobrej przyszłości całej ojczyzny. Za ten trud wszystkim rolnikom z całego serca dziękuję – mówił podczas dożynek prezydenckich w Spale we wrześniu 2012 r. Wątki szeroko pojętej kultury obecne były w wystąpieniach prezydenta najczęściej – co czwarta wizyta głowy państwa wiązała się z odsłanianiem tablic, nadawaniem imion czy udziałem w spotkaniach z ludźmi kultury i sportowcami. Szczególnie często kultura była głównym motywem wizyt na Podlasiu, w województwie lubelskim i podkarpackim. Komorowski uczestniczył także w uroczystościach religijnych różnych wyznań. O historii Komorowski mówił zwłaszcza podczas wyjazdów na Śląsk i Mazowsze. Prezydent nawiązywał do historii najczęściej w przemówieniach rocznicowych, przy okazji składania wieńców i nadawania odznaczeń. W prezydenckim przekazie wyróżniają się kwestie stosunków polsko-niemieckich oraz 25-lecia polskiej transformacji. Symbolem tej ostatniej stało się sadzenie Dębów Wolności – wspólna akcja Kancelarii Prezydenta i Lasów Państwowych. Trzeci temat obecny w czasie wizyt to gospodarka. O niej mówił prezydent na Śląsku, m.in. w Kopalni „Piast”, na Europejskim Kongresie Gospodarczym oraz Kongresie Małych i Średnich Przedsiębiorstw. – Przyglądając się sukcesom Śląska i oczekując sukcesów, poszukujemy odpowiedzi na podstawowe pytanie: jak sprostać dzisiejszym wyzwaniom gospodarczym w skali kraju, a także w skali całej Europy? Jak zwiększyć konkurencyjność? Jak pobudzić gospodarkę i zapewnić stabilny rozwój? – mówił Komorowski na Europejskim Kongresie Gospodarczym. Temat gospodarki wracał w wystąpieniach w województwach wielkopolskim i małopolskim, które figurują dość wysoko w rankingach rozwoju gospodarczego (notują m.in. ponadprzeciętne PKB na mieszkańca i mają większą liczbę podmiotów gospodarczych niż inne regiony kraju). Nie istnieje jednak ogólna zależność między poziomem rozwoju regionu a odwoływaniem się do wątków gospodarczych przez prezydenta. Komorowski raczej wiąże temat wystąpień ze specyfiką danej miejscowości: o Specjalnych Strefach Ekonomicznych mówił podczas wizyty w jednej z nich, w Końskich, natomiast o szeroko pojętej konkurencyjności na Śląsku, który zdaniem prezydenta odniósł w tej dziedzinie sukces. Czasem związek tematu przemówienia ze specyfiką regionu wydawał się jednak dość luźny – np. przemówienie o rosyjskim embargu na polskie produkty połączone z rozdawaniem jabłek prezydent wygłosił w Ostrowie Wielkopolskim, ponieważ, jak argumentował, to miasto ma w herbie jabłko. Bezpieczeństwo, polityka zagraniczna, rozwój lokalny i edukacja były głównymi tematami wystąpień blisko 30 razy każdy. Tylko podczas 16 wyjazdów prezydent podnosił temat polityki prorodzinnej, niemal zawsze w kontekście wprowadzenia Karty Dużej Rodziny. Komorowski zwykle podkreślał wagę wspierania rodzin na poziomie samorządowym. Odwiedzał miejscowości, w których wprowadzano kartę, a także obiecywał zmiany w systemie podatkowym, korzystne dla osób wychowujących dzieci. Prezydent rzadko mówi do mieszkańców, nie spotyka się z biznesem ani NGO Podróżując po kraju, prezydent spotykał się przede wszystkim z przedstawicielami władz samorządowych – wójtami, burmistrzami i prezydentami miast oraz radnymi różnych szczebli. Wspominają o tym oficjalne komunikaty z co czwartego wyjazdu. Jednak funkcjonowanie czy rola samorządu stosunkowo rzadko były głównym tematem wystąpienia głowy państwa – tylko 20 na 339 razy. Poza Warszawą Komorowski spotykał się także z przedstawicielami władz centralnych Polski i innych państw. Na posterunku radiolokacyjnym dalekiego zasięgu w Szypliszkach podpisał nowelizację ustawy o modernizacji technicznej i finansowaniu Sił Zbrojnych w obecności ministra obrony Tomasza Siemoniaka. W Wiśle gościł prezydentów Czech i Słowacji. W oficjalnych komunikatach z wyjazdów tylko 66 razy prezydent wspomina o mieszkańcach. Kancelaria Prezydenta odnotowała, że młodzież uczestniczyła w spotkaniach 26 razy, 27 wyjazdów wiązało się z wystąpieniem przed wojskowymi. Prawie w ogóle nie ma informacji o kontaktach głowy państwa z przedstawicielami biznesu i organizacji pozarządowych. Przeczytaj także analizę 106 podróży zagranicznych Współpraca: Anna Goździewicz, Kamil Motyczyński, Daria Zyśk. Infografika Agata Nawrot Źródła: dane o wyjazdach prezydenta: Prezydent.pl (stan na 5 marca 2015 r.), opracowanie własne; informacja o wyjazdach premiera: Kancelaria Prezesa Rady Ministrów (dane aktualne na 23 marca 2015 r.),MamPrawo Wiedziec.pl