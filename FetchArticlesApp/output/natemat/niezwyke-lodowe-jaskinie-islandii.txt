Islandia to kraj, w którym Park Narodowy zajmuje aż 12 procent powierzchni. Vatnajökull został utworzony w 2008 roku, obejmując swoim terenem Park Skaftafell - znany z pięknych wodospadów i Park (o niemożliwej do wymówienia nazwie) Jökulsárgljúfur. Nazwa największego Parku Narodowego w Europie pochodzi od znajdującego się na jego terenie ogromnego lodowca, który jest z resztą jednym z trzech największych na świecie. Vatnajökull to niezwykle ciekawe miejsce, które obfituje w liczne cuda natury i co roku się zmienia. Latem topnieje nieco, po to tylko, żeby za kilka miesięcy znów zamarznąć. Niebieskie, lodowe jaskinie są odnajdywane co roku w regionie Öræfasveit. Raczej nie należy wybierać się na ich poszukiwania samotnie. Islandczycy bardzo dbają o swoje naturalne dziedzictwo. Wycieczki są organizowane rozważnie, tak żeby zbyt duża liczba turystów nie zagroziła równowadze biologicznej regionu. Nie wszystkie lodowe jaskinie są bezpieczne dla turystów. Część z nich może mieć sklepienie ze zbyt cienkiego lodu, który przy zbyt wysokich temperaturach będzie się rozpuszczał i zagrażał zawaleniem. Wtedy słychać charakterystyczne (złowrogie!) trzaski i syczenie wody przesączającej się pomiędzy wąskimi załamaniami w lodzie. Biura wycieczkowe organizują wyprawy na lodowiec, których celem są między innymi właśnie jaskinie. Wśród podróżników dobrą opinią cieszy się Guide to Iceland. Jest to portal, na którym znajdziemy sporo potrzebnych informacji, a także biuro zajmujące się promocją Islandii i organizacją wycieczek. Będąc w parku Vatnajökull należy także koniecznie zobaczyć wspaniały wodospad Svartifoss, który spływa z czarnych, geometrycznych skał bazaltowych. Niektóre wycieczki łączą obie atrakcje. Bliżej Polski znajduje się Dobszyńska Jaskinia Lodowa w Karpatach na południowym skraju Słowackiego Raju na Słowacji, na terenie rezerwatu przyrody Stratená. Jest to część systemu Jaskini Strateńskiej o długości 23 tysięcy metrów(!). Do lodowej jaskini można wejść od północno-zachodniej strony góry Duča (1242 m), na wysokości 969 m, ponad doliną Hnilca. Także tutaj najlepiej wybrać się z przewodnikiem. Lodowe jaskinie zapierają dech w piersiach i przez wielu są uważane za jeden z najpiękniejszych naturalnych cudów świata. Z Warszawy do Rejkjaviku polecimy w kwietniu za ok. 1700 PLN z przesiadką w Kopenhadze. Jeżeli na lot do Islandii trzeba będzie poczekać kilka godzin, warto wyskoczyć do miasta. Kopenhaskie lotnisko jest świetnie skomunikowane, dojedziemy z niego do centrum w mniej niż kwadrans. Kopenhaga to (chyba jeszcze nieoficjalna) europejska stolica kulinarna, w której działają naprawdę najciekawsze i najlepsze restauracje w tej części świata.,Maja Święcicka