Gospodarz o elastycznych poglądach. MamPrawoWiedziec.pl przedstawia portret prezydenta Torunia - Michała Zaleskiego Prezydent Wyniki w wyborach w 2010 r. Prezydent Torunia. Michał Zaleski ukończył geografię na Uniwersytecie Mikołaja Kopernika w Toruniu oraz podyplomowe studia organizacji i kierowania na Uniwersytecie Warszawskim. W okresie PRL działacz ZSMP i członek PZPR, później członek Stowarzyszenia Ordynacka. Przez kilkanaście lat (1986-2002) kierował Młodzieżową Spółdzielnią Mieszkaniową w Toruniu. Przez dwie kadencje (od 1994 r.) radny miasta Toruń, wybrany z ramienia SLD. Wygrane w pierwszej turze. W 2002 r. wystartował jako kandydat na prezydenta miasta z list komitetu „Czas na Gospodarza”, który sam zarejestrował. Wygrał w II turze, zyskując blisko 51 proc. głosów. W kolejnych wyborach, startując z tego samego komitetu, udało mu się wygrać już w I turze, z wynikiem 66,59 proc. głosów. Sukces ten udało mu się powtórzyć w 2010 r. (70,62 proc. w I turze). Własny komitet, poparcie SLD. W 2014 r. Zaleski startuje po raz czwarty, z tym samym hasłem, „Czas na Gospodarza”. W wyborach zmierzy się m. in. ze swoim zastępca Zbigniewem Rasielewskim (kandyduje z listy PiS). Także Nowa Prawica ma swojego kandydata. Jest nim Jacek Kostrzewa, który od 2007 roku pracuje w Urzędzie Marszałkowskim w Toruniu. Z listy PO wystartuje Waldemar Przybyszewski, były przewodniczący rady miasta. Mimo konkurencji, Zaleski pewnie idzie po wygraną: w sondażu “Gazety Wyborczej” z listopada 2013 r. aż 77 proc. mieszkańców popierało obecnego prezydenta. Lokalny portal „Moje Miasto to Toruń” posuwa się nawet do postawienia tezy, że nie opłaca się konkurować z Zaleskim, ponieważ z góry jest się skazanym na porażkę. Być może z tego powodu kandydata nie wystawia SLD - jeśli Zaleski wygra, w radzie miasta może liczyć na poparcie lewicy. W każdych wyborach, w których brał udział, Zaleski tworzył także komitety wyborcze do rady miasta. W 2010 r. wprowadził 7 radnych (na 25). Jego klub, Czas Gospodarzy, tworzy koalicję z SLD i PiS, co daje im większość w radzie i poparcie dla prezydenta. Lokalne portale podkreślają także, że przewodniczący rady miasta, Marian Frąckiewicz (SLD), jest politycznym sojusznikiem prezydenta. Poglądy - elastyczne. Dawniej związany z lewicą, dzisiaj Zaleski jest gościem na uroczystościach Radia Maryja, którego dyrektor, o. Tadeusz Rydzyk, udziela mu poparcia. Zaleski bronił też radnych PO przed oskarżeniami PiS, dotyczącymi umyślnego przedłużania wypłaty transzy dotacji unijnej na budowę mostu. Prezydent Torunia potrafi się układać i realizować potrzeby różnych środowisk. Bilans Torunia- dane przygotowane przez MojaPolis.pl Autorzy: Małgorzata Łubik, MamPrawoWiedziec.pl, Piotr Teisseyre, MojaPolis.pl,MamPrawo Wiedziec.pl