Na specjalnej konferencji prasowej w Barcelonie firma PokerStars ogłosiła, że dołącza do niej znany brazylijski piłkarz Neymar. Ale od początku. W ostatnią niedzielę Cristiano Ronaldo na swoim fejsbukowym profilu wrzucił zdjęcie, na którym siedzi przy stole grając w pokera. Na stole leżały żetony z logiem firmy PokerStars, więc od razu zaczęły się spekulacje, że Portugalczyk podpisze kontrakt sponsorski ze wspomnianą firmą. Też miałem takie domysły. Dzisiaj, podczas relacji z turnieju European Poker Tour Grand Final w Monte Carlo komentatorzy ogłosili, że o 16:00 będzie ważne i ciekawe oświadczenie. Ponownie więc, wśród fanów pojawiły się spekulacje, że to Ronaldo dołączy do PokerStars. Okazało się jednak, że to nie on, ale Neymar, czyli jedna z gwiazd Barcelony zasili szeregi największego pokerroomu online. Kilka godzin przed konferencją pewną wskazówkę dała Fatima Moreira de Melo (mistrzyni olimpijska w hokeju na trawie), członkini Teamu PokerStars SportsStar. Na swoim twitterowym koncie zamieściła zdjęcie z Barcelony i informacją o konferencji prasowej. Ronaldo podpisujący umowę z PokerStars w Barcelonie? Albo PS pokazałoby marketingowy geniusz, albo musiał to być ktoś inny. Jeśli ktoś inny, to zostawały tylko dwie możliwości- Neymar lub Gerard Pique. O zamiłowaniu Neymara do pokera wiadomo już od pewnego czasu. Podczas mundialu w Brazylii w 2014 roku, gdy Brazylia przegrywała z Niemcami 7-1, Neymar wrzucił na swoje konto na Instagramie zdjęcie, na którym grał z przyjaciółmi w pokera. Dodał wtedy opis ,,Cholera, nie chcę dłużej oglądać tego gó**a. Pograjmy w pokera”. W ostatnich tygodniach także zamieścił zdjęcia z gry pokerowej. -Dorastając i grając w piłkę nożną każdego dnia stałem się osobą lubiąca konkurować. Gdy nie gram w piłkę, to gra w pokera i rywalizowanie przeciwko kolegom z drużyny w czasie podróży lub w domu to moje ulubione zajęcie- powiedział Neymar podczas ogłoszenia umowy. Jeśli chodzi o innych znanych sportowców, to w pokera regularnie grają m.in. Rafael Nadal, Boris Becker i Brazylijczyk Ronaldo. Ten ostatni w turnieju PCA w styczniu tego roku spisał się doskonale i zajął 26. miejsce (pisałem o tym więcej tutaj). Taki to hazard i zło wcielone z tego pokera, że grają w niego nawet najlepsi sportowcy.,Jakub Suszka