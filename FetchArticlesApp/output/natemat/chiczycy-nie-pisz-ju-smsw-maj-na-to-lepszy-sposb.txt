Nie pod każdą szerokością geograficzną SMS traktowany jest jako najwygodniejszy sposób na błyskawiczną komunikację. Od pisania tekstowych wiadomości mieszkańcy Chin wolą zdecydowanie nagrywać swój głos na telefon, a następnie rozsyłać swoim rozmówcom zakodowane w formacie audio komunikaty. W ocenie Chińczyków wiadomości głosowe stanowią bardziej wyrazistą emocjonalnie formę kontaktu – ton głosu pozwala bowiem nadawcy znacznie lepiej wyrazić swoje intencje i uczucia niż suchy tekst, nawet gdy jest opatrzony popularnymi emotikonkami. Na popularność tej metody komunikacji w Chinach wpływa też fakt, że w odróżnieniu od mieszkańców Zachodu użytkownicy smartfonów z Państwa Środka muszą poświęcić więcej czasu na sporządzenie tekstowej wiadomości z uwagi na zawiłość swego języka. Ponadto mieszkańcy najludniejszego państwa świata nie mają oporów przed rozmawianiem na głos o prywatnych sprawach w miejscach publicznych. A to dla przedstawicieli cywilizacji zachodniej stanowi największą barierę w komunikacji za pośrednictwem audio-wiadomości.,Dawid Wojtowicz