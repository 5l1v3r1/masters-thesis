W nocy z niedzieli na poniedziałek, autorka Huffington Post, ukrywająca się pod nickiem Thesophie, wyrwana ze snu, weszła na Google. W okienko wyszukiwarki wpisała „is” i zaskoczyły ją proponowane przez Google pytania, które najczęściej zadają Brytyjczycy. Czy polscy użytkownicy internetu mają podobne rozterki? Okazuje się, że nie. Na jakie pomysły wpada człowiek podczas bezsennej nocy? Wydaje się, że zmęczonym internautom, jak Thesophie, dopisuje większa kreatywność, niż tym udręczonym, którzy szukają pomocy u swojego ulubionego Google. Kiedy Brytyjczycy głowią się nad smaczkami z życia gwiazd, takimi jak prawdziwa płeć Lady Gagi, czy ciąża księżnej Catherine, Polacy powierzają mu do rozwiązania swoje największe problemy, związane głównie z... poszukiwaniem prawdziwej miłości. Z ich treści można łatwo wywnioskować, że Google jest lepszym przyjacielem kobiet, niż mężczyzn. Rozterki, którymi dzielą się w internecie nie budują jednak ich najlepszego wizerunku. Niezaprzeczalnie wynika z nich, że celem życia kobiet jest przypodobanie się mężczyznom i dążenie do ideału.Oto cztery najczęściej zadawane pytania: 1) czy jestem ładna? To chyba naprawdę jedno z najtrudniejszych pytań. W końcu rzadko bywa tak, jak śpiewa Jan Kiepura. Jednym podobają się brunetki, innym blondynki, a o gustach się nie dyskutuje. Jak widać ogólniki nie zaspokajają wymogów kobiet uważanych za najpiękniejsze na świecie. Google bezradnie rozkłada swoje wirtualne dłonie. Ale nie pozostawia swoich przyjaciółek bez wsparcia. I proponuje wypełnienie jednego z gamy testów. Niektóre są darmowe, inne rozwieją nasze wątpliwości za 3,69 zł. Jeżeli testy zawiodą, z pomocą przychodzi Ania Bałon, finalistka 2. edycji Top Model. Brzydkie kaczątko przed udziałem w programie schudło kilkadziesiąt kilogramów i nie omieszkało zwierzyć się na antenie, jak bardzo się tym "jara". 2) czy wampiry istnieją? Trudno oprzeć się wrażeniu, że drugie najpopularniejsze zapytanie na Google jest sprawką książki i filmu „Zmierzch”. Większość przedstawicielek płci pięknej, bez względu na datę wpisaną w metryce urodzenia, marzy o tym, by na swojej drodze spotkać osobistego Edwarda Cullena. Potwierdzeniem może być nienawiść, jaką ociekają komentarze dotyczące Kristen Stewart – odtwórczyni roli ukochanej wampira, ale i dziewczyny Pattisona poza planem. To, czy wampiry istnieją, jest równie wątpliwe, co spotkanie gentlemana pokroju Edwarda w rzeczywistości. Ale w XIX w. wiara w wampiry i wilkołaki była niezachwiana. Przejawiało się to m.in. produkcją specjalnych walizeczek z przyrządami do uśmiercania krwiopijców. W skład "zabójczego zestawu" wchodziły: drewniane kołki, lusterka, pistolet na srebrne kule, zdobiony krzyż, Pismo Święte, woda święcona, świeczki oraz czosnek. Same wampiry do dziś pozostają atrakcyjnym tematem w kulturze, który jak echo powraca m.in. w filmie. Kilkukrotnie nagrywano historię o Drakuli, klasyką kina pozostaje „Nosferatu”, a "Wywiad z wampirem" z 1994 roku wciąż przyprawia o szybsze krążenie krwi fanki Pattisona lat 90. - Brada Pitta. 3) czy pierwszy raz boli? Odpowiedź na to pytanie Polki najchętniej powierzają koleżankom z forów. Pierwsza strona Google odsyła do wątków z kafeteria.pl, zapytaj.onet.pl, czy wieszjak.pl. Niektóre pochodzą nawet sprzed pięciu lat. Nie świadczy to dobrze o stanie świadomości seksualnej w Polsce. W potoku bzdur pojawia się tylko jeden merytoryczny tekst – odpowiedź na list czytelniczki Miasta Kobiet. 4) czy on mnie kocha? Na zdesperowane kobiety kolejny raz czyhają porady w formie zdradzieckich forów i psychotestów. Postanowiłam sprawdzić ich słuszność. Wybrałam pierwszy test, który pojawił się w google.pl: www.czy-mnie-kocha.com. Po określeniu płci i udzielenie odpowiedzi na dwadzieścia niezbyt kreatywnych pytań, zamiast diagnozy dostałam żądanie wysłania SMS-a. Jeśli razem ze mną chcecie dowiedzieć się, czy on mnie kocha, musicie wyłożyć 1,23 zł na wiadomość z odpowiedzią. W swoich rozważaniach dotyczących najczęściej zadawanych pytań na Google poszłam o krok dalej, niż Thesophie. Postanowiłam stworzyć alfabetyczną listę najczęściej zadawanych pytań. Można z nich wydzielić kilka grup tematycznych. Pytania filozoficzne: Czy film jest w stanie zastąpić sztukę teatralną? Czy refleksja nad ich zachowaniem może pomóc czytelnikowi w podejmowaniu decyzji życiowych? Zmora gimnazjalistów. Rozprawka. Pierwsze pytanie jest związane z dość często zadawaną pracą domową, drugie to fragment tematu do napisania przez uczniów na przykładowym arkuszu egzaminu gimnazjalnego przygotowanego przez CKE. Jak widać to nie studenci, ale właśnie nastolatki najczęściej szukają naukowej pomocy w sieci. Pytania o przyszłość: Czy euro spadnie? Czy gra mi pójdzie? Dobra wiadomość dla tych, którzy głowią się, czy euro spadnie. Początek 2012 roku przynosi dla nich dobre wieści. Kurs waluty spadł o ponad 30 groszy. Dziś kosztuje 4,17 zł. Tajemniczo brzmi pytanie „Czy gra mi pójdzie?”. Spodziewałam się porad od wróżek, które postawią tarota, wywróżą z fusów i za pomocą szklanej kuli obstawią powodzenie w losowaniu Lotto, grze w szachy lub telegrze. Zawiodłam się. Pytanie jest po prostu skrótem myślowym komputerowych maniaków gier, którzy drżą, iż ich cacka nie spełnią wymagań systemowych potrzebnych do zanurzenia się w wirtualny świat Simsów, FIFA, czy Wiedźmina. Pytania plotkarskie: Czy Anna Mucha urodziła? Czy Selena Gomez jest w ciąży? Polacy lubią rozmawiać o innych za ich plecami. Najlepszym dowodem jest wysyp plotkarskich portali na naszym rodzimym rynku. Zastanawiające jest więc, że w alfabecie najczęściej zadawanych pytań pojawiają się tylko dwa dotyczące życia gwiazd. Tym, którzy wciąż nie są pewni, co się dzieje z Anną Muchą, wyjaśniam: już pod koniec listopada została mamą Stefanii i na pewno regularnie ćwiczy chodzenie na szpilkach przed wiosennym sezonem. Według plotkarskich źródeł informacji Selena Gomez nie jest w ciąży. Co więcej, nie jest w ciąży z Justinem Bieberem, którego dziewczyną też prawdopodobnie już nie jest. Nie wiadomo, czy związek rozpadł się z powodu pogłosek o tym, że Justin ma dziecko. Jednak Selena miała prawo zdenerwować się po tym, jak okazało się, że pacholę Biebera nie jest jej pacholęciem. Pytania muzyczne: Czy te oczy mogą kłamać? Czy nie wierzę jej? Czy ktoś widział dziub dziuba? W treści piosenek nie znajdziemy odpowiedzi na dręczące nas pytania. Pozostaje więc tylko poddać się kojącemu wpływowi linii melodycznej przebojów.,Katarzyna Kamińska