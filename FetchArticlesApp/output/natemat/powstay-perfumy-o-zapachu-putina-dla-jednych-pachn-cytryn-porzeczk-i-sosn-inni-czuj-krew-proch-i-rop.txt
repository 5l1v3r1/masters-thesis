Noworoczne kalendarze z prezydentem Putinem, koszulki, plakaty, kubki - nikogo już to nie dziwi, a turyści chętnie przywożą tego typu pamiątki z Moskwy. Do tej kolekcji putinowskich gadżetów doszedł właśnie jeszcze jeden - perfumy o zapachu... przywódcy Rosji. Białoruski "nos" Vladimir Rekunov stworzył limitowaną serię perfum pachnących jak sam Putin. Teraz każdy obywatel może pachnieć jak "Leader. Number One". Na razie wyprodukowano tylko 2 tysiące smukłych, czarnych flakonów z prezydenckim zapachem. Okazuje się, że nie dość, że Rosjanie chętnie go kupują, to zamówienia spływają nawet z Chin i z Niemiec. Jak pachną perfumy inspirowane Putinem? Białoruski twórca skomponował je po długich obserwacjach. Jak sam twierdzi, śledził każdy krok prezydenta i tak powstały "Leaders. Number One", które składają się z aromatów cytryny, czarnej porzeczki i szyszek sosnowych. Te trzy elementy mają być "esencją" Putina. Sam Rekunov opisuje je jako orzeźwiające, łagodne, a nawet uspokajające. Przede wszystkim są naturalne - tak jak sam prezydent. Zagraniczne media podają, że mieszkańcy stolicy Rosji mają do perfum "mieszany" stosunek. Większość z nich do pomysłu pochodzi z humorem, jednak są tacy, którzy nie chcą mieć z nimi nic wspólnego, a już na pewno nie chcą dać się nimi popsikać. Niektórzy twierdzą, że zapach jest tani, jak woda kolońska. Zagorzali przeciwnicy mówią, że "Leaders. Number One" to zapach krwi, prochu i ropy. 100 mililitrów produktu kosztuje 95 dolarów amerykańskich, czyli około 400 złotych. Część z dochodu ma być przeznaczona na cele charytatywne. Marzeniem białoruskiego twórcy jest osobiste wręczenie perfum rosyjskiemu przywódcy.,Barbara Kaczmarczyk