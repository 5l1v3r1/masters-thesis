Najnowszy Fiat wrócił do starej, pamiętanej z sentymentem nazwy: Tipo. Produkowany w Turcji sedan jest początkiem nowej rodziny aut, w której dołączą do niego hatchback i kombi. Produkowany w Turcji najnowszy sedan Fiata nie jest już przeznaczony tylko na rynki tzw. państw rozwijających się, ale także tych rozwiniętych, w tym Francji, Niemiec i Włoch. Zaprojektowany i przeb adany z udziałem także inżynierów tureckich, nie został wymyślony jako hatchback z konieczności dociążony plecakiem, ale od podstaw jako sedan - ma to wpływ na architekturę struktury podwozia i nadwozia. Hatchback i kombi zostaną publicznie pokazane na wiosnę na salonie w Genewie. Auto ma przestronne wnętrze i przepastny, 520-litrowy bagażnik. Oferowane będą od początku cztery jednostki napędowe, turbodiesle i benzynowe, ale najwięcej doświadczenia mam jak dotąd z wariantem poruszanym przez 120-konny turbodoładowany silnik z zapłonem samoczynnym. Jeździłem nim w Serbii przy tragicznej pogodzie i po Lombardii w słoneczny, suchy, grudniowy dzień. I jestem bardzo zadowolony. Fiat, po gigantycznej porażce z modelem Stilo, gdy próbował być parodią Volkswagena, zrozumiał pod wodzą Sergio Marchionne, że jest Fiatem. Włoskim brandem, który potrafi zrobić genialny, prosty samochód, ale inne obszary rynku powinien zostawić w spokoju. I taki też jest nowy Fiat Tipo. Wygląda nieźle, choć w jego obszarze cenowym to niekoniecznie ważne - ważne jest to, że wygląda o niebo lepiej od modeli Albea czy Linea, a jeździ lepiej od Skody Rapid. Podatne zawieszenie o dużym skoku nie boi się nierównych dróg, ale spisuje się też przewidywalnie i bardzo poprawnie podczas jazdy w górach, którą trzeba uczciwie określić jako agresywną. Wykończenie wnętrza i poziom hałasu nikogo nie zaskoczą w sensie negatywnym. Mnie najbardziej podoba się uczciwa inżynieria w tym samochodzie. Niczego nie udaje, nie obiecuje za dużo i przyjemnie zaskakuje harmonijną pracą podwozia i układu kierowniczego. Solidny, bardzo dobrze zmontowany samochód, którym jak najszybciej chcę przejechać się po polskich drogach.,Piotr Frankowski