Politycy Platformy Obywatelskiej wpadli na kolejny "genialny" pomysł. Chcą, aby Polacy pracowali 6 dni w tygodniu! Ile to już podobnych, "cudownych" reform partia ta wprowadziła w przeszłości? Wydłużyli wiek emerytalny, obcięli zasiłek pogrzebowy, podwyższyli podatek VAT, zlikwidowali wiele ulg podatkowych... Hasło Platformy z 2007 roku "By żyło się lepiej", nabiera więc w obecnych czasach zupełnie innego znaczenia. Bo niby komu żyć ma się lepiej? Chyba nie tym, których dotykają antyspołeczne reformy Platformy. Za to pewnością lepiej za rządów Platformy żyje się międzynarodowym korporacjom, bankom, prezesom spółek państwowych, kolesiom polityków PO, zatrudnionym na podstawie podejrzanych umów menadżerskich. Tak, tym wszystkim z pewnością żyje się lepiej. Postęp, z jakim PO wprowadza kolejne zmiany, które uderzają w poziom życia zwykłych Polaków, jest zastraszający. Jeśli tempo to zostanie utrzymane, to być może już niedługo Polacy będą pracować 360 dni w roku, a wiek emerytalny wynosić będzie 70 lat. Pomysł Platformy z wydłużeniem pracy jest szkodliwy i absurdalny. W sytuacji bardzo dużego bezrobocia wydłużanie czasu pracy jest absolutnie niezrozumiałe. Tym bardziej, że płace i kwoty wolne od podatku oraz wysokość zasiłków rodzinnych, są w Polsce jednymi z najniższych w Europie. PO, po latach rządzenia i własnego dobrobytu, oderwała się zupełnie od rzeczywistości i prawdziwych problemów, z jakimi muszą borykać się Polacy. To dzisiejsze oderwanie od rzeczywistości będzie słono kosztować rządzącą partię. Bo pewnie już nawet lemingi nie będą głosować na PO...,Dariusz Joński