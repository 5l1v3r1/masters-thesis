Jak oswoić przestrzeń i pomóc mieszkańcom poznać i polubić własną ulicę? Jak stworzyć lokalną wspólnotę, której członkowie będą razem działać i korzystać z przestrzeni publicznej? Ewa Kokot – pedagog i animator kultury, od lat realizująca działania edukacyjne i artystyczne – ma odpowiedź na te pytania. Kluczem do integracji jest sztuka. Stworzony przez Ewę Kokot projekt „RACIBORSKA oddycha SZTUKĄ” to próba wypracowania nowych metod w zakresie animacji społecznej. Z mapy Katowic do artystyczno-społecznego eksperymentu została wybrana ulica Raciborska. Wybór nie jest przypadkowy, bo to właśnie przy ul. Raciborskiej znajduje się Akademia Sztuk Pięknych i jej nowy gmach, który – zgodnie z założeniami – ma być przestrzenią otwartą nie tylko dla studentów, ale też dla mieszkańców. „RACIBORSKA oddycha SZTUKĄ” to szereg działań społecznych i artystycznych, które mają pomóc mieszkańcom zintegrować się i poczuć na Raciborskiej bardziej „u siebie”. W sierpniu w ramach działania odbyły się wycieczki architektoniczno-historyczne dla dzieci i młodzieży, prowadzone przez Annę Syskę. Zainicjowano także akcję uliczną, której celem było zebranie opowieści mieszkańców o znaczących punktach ulicy. Ankieterzy i artyści szukali informacji zarówno o miejscach kojarzonych pozytywnie, jak i tych negatywnych. Akcja posłuży stworzeniu dla ulicy wyjątkowej Mapy Emocjonalnej. Na kolejne miesiące zaplanowano następne nietypowe działania wśród mieszkańców – 17 października odbędą się familijne warsztaty artystyczne pod hasłem PEJZAŻ ULICY MIASTA- MALARSTWO. Całość projektu zakończy finałowa akcja w postaci wystawy i udostępnienia Mapy Emocjonalnej Raciborskiej. Więcej o projekcie i planach następnych działań można przeczytać tutaj. Oprac. Hanna Kostrzewska,Rajza Po Kato