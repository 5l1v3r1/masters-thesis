Wakacyjne zbliżają się wielkimi krokami i to już ostatni moment, aby zaplanować letnie wyjazdy. Zakątkiem, który koniecznie trzeba odwiedzić jest region Austrii – Vorarlberg, słynący z pięknej natury i mnóstwa atrakcji. Trasy rowerowe i piesze, atrakcje kulturalne, lokalne ośrodki SPA i niepowtarzalna kuchnia – to zaledwie kilka rzeczy, które czekają na turystów w Vorarlbergu. Kraina na zachodnim krańcu Austrii Vorarlberg położony jest w zachodniej części Austrii i sąsiaduje z Niemcami, Szwajcarią oraz Księstwem Lichtensteinu. Dzięki swojemu położeniu jest idealnym miejscem na odpoczynek, zarówno letni, jak i zimowy. Z jednej strony otaczają go wody Jeziora Bodeńskiego, przełęcz Arlberg, a z drugiej masyw Silvretta z pokrytymi wiecznym lodem trzytysięcznikami. Na turystów czeka aż sześć regionów wypoczynkowych: Arlberg, Jezioro Bodeńskie, Dolina Brandnertal, Las Bregencki, Kleinwalsertal oraz Montafon. Każde z tych miejsc wyróżnia się osobliwym urokiem i wyjątkowymi atrakcjami, przygotowanymi dla wczasowiczów. Vorarlberg słynie ze swojej nowoczesnej architektury bazującej na drewnie, jednocześnie jest to budownictwo energooszczędne i ekologiczne. Drewniane budynki idealnie wkomponowują się w austriacki krajobraz. O tym, jak wyjątkowe jest to budownictwo świadczą liczne nagrody dla obiektów architektonicznych w tym rejonie. Natura na wyciągnięcie ręki Malownicze szklaki i zapierające dech w piersi krajobrazy to mocna strona Vorarlbergu. W zintegrowaniu się z naturą i poznaniu historii tych terenów pomagają wycieczki, organizowane specjalnie z myślą o turystach. Wędrówki zostały starannie opracowane przez przewodników, którzy oprowadzają śladami historii oraz kultury tamtejszych terenów. Jednymi z najciekawszych, na które warto się wybrać są: Min Weag, minikurs językowy, spacery dotyczące "kultury drewna" czy powstawania Alp. Min Weag – to wycieczka, która w 31 całodniowych i półdniowych etapach pozwala obejść cały Vorarlberg. W trakcie spacerów na uczestników czekają spotkania z ciekawymi ludźmi. To też okazja, by poznać ciekawostki o mistrzach baroku. O ożywionym handlu, jaki istniał tu przed wiekami, świadczą chociażby znaleziska archeologiczne w Rätikonie, okolicach Silvretty i Arlbergu. Natomiast w dolinie Renu natrafimy na ślady pierwszych fabrykantów, którzy osiedlali się na niełatwych górskich terenach. Jak powstały Alpy - Góra Rüfikopf koło Lech am Arlberg opowiada historię powstawania Alp i cofania się morza. Uczestnicy podczas przejażdżki kolejką linową zobaczą warstwy skalne, spiętrzone w wyniku przesunięć i przemieszczeń materiału skalnego. Przy górnej stacji kolejki zaczyna się szlak geologiczny, w trakcie którego zapoznamy się z milionami lat powstawania Ziemi. Minikurs językowy – w trakcie 3-godzinnej wycieczki turyści wprowadzeni są w architekturę i styl życia Walzerów. Spotkanie połączone jest z szybkim kursem nauki dialektu walzerskiego. Na zakończenie każdy uczestnik dostaje w prezencie książeczkę "Originales – Originelles" na temat kultury i obyczajów mieszkańców doliny Kleinwalsertal. Wycieczka po centrum skoczni w Montafonie – w latach 30. ubiegłego wieku w Tschagguns znajdowała się największa w tamtych czasach skocznia narciarska w Austrii. Z okazji Olimpijskiego Festiwalu Młodzieży Europy, który odbył się zimą 2015 roku w dolinie Montafon, powstało centrum obejmujące kilka skoczni narciarskich, z których można korzystać przez cały rok. Centrum jest dostępne także dla zwiedzających. Vorarlberg to nie tylko wycieczki po okolicy, ale również liczne ośrodki kulturalne i wydarzenia towarzyszące. Turyści chętnie odwiedzają Dom Rzemiosła Werkraum Haus w Andelsbuch, który jest ambasadorem nowatorskiego rzemiosła regionu Las Bregencki. Odbywa się tu także wystawa "No Name Design", na której zaprezentowanych jest tysiąc małych eksponatów, m.in. scyzoryki, nożyczki, okulary i szczotki. Warte odwiedzenia jest również Muzeum Kobiet w Hittisau prezentujące dorobek kulturalny i środowisko życia płci pięknej. Fani muzyki klasycznej z pewnością wybiorą się na Lech Classic Festival, który odbędzie się na początku sierpnia. Orkiestra i chór festiwalowy wykonają tam utwory Mozarta, Mendelssohna-Bartholdy’ego. Marsz na rower! Miłośnicy aktywnego wypoczynku odnajdą się na ścieżkach do kolarstwa górskiego, bo Vorarlberg to istne zagłębie kolarstwa! Jest tu około 1500 km jednolicie oznakowanych górskich tras rowerowych np. w regionach Brandnertal, Bludencja i Klostertal czy w Lesie Bregenckim. Wycieczki rowerowe sprzyjają poznawaniu krajobrazu, hal i górskich szczytów Alp. W wielu miejscach istnieje możliwość wypożyczenia roweru z napędem elektrycznym lub roweru miejskiego. Natomiast do ćwiczeń i szlifowania techniki jazdy służą zlokalizowane na miejscu bikeparki. Z kolei wielbiciele biegania mogą wystartować w biegach górskich, maratonach i triathlonach. Kalendarz imprez biegowych jest wypełniony po brzegi. W pierwszych dniach sierpnia w dolinie Kleinwalsertal odbędzie się Walser Trail Challenge na trzech różnych trasach. Natomiast w lipcu, w Bludencji odbędzie się Alpen Challenge Bludenz – wielki wyścig rowerowo-biegowy. Rowery i bieganie to nie jedyne sposoby spędzania wolnego czasu, jakie czekają na turystów w zachodniej Austrii. W górskich regionach Vorarlbergu znajduje się wiele tras wspinaczkowych, odbywają się tu liczne kursy wspinaczkowe i wycieczki z przewodnikami. W Lesie Bregenckim zlokalizowane są dwie atrakcyjne drogi wspinaczkowe na skałach "Widaschrofa" między Mellau a Schnepfau. Natomiast dziewięć dróg wspinaczkowych i siedem parków o najróżniejszych stopniach trudności posiada Montafon. W Vorarlbergu można także potrenować strzelanie z łuku, pograć w golfa lub zrelaksować się podczas łowienia ryb. Odpoczynek dla ciała i duszy Lokalne hotele specjalizują się w programie feel well. Turyści mogą skorzystać z różnych wariantów wypoczynku: odchudzanie, kąpiele borowinowe, kuracje wyszczuplające i upiększające, relaks i zajęcia na łonie natury. Zdrowie i urodę poprawią substancje lecznicze, bazujące na naturalnych składnikach. Renomowani lekarze i profesjonalni terapeuci zadbają o to, aby z wakacyjnego wyjazdu wrócić w pełni wypoczętym. Ciekawostką jest, że w dolinie Klostertal znajduje się największa sztucznie założona grota solna w Europie. Jej ściany zostały wyłożone 44 tonami soli himalajskiej. Opary solanki morskiej i duże powierzchnie wnętrz wyłożone solą tworzą przyjemny, morski klimat o dużym stężeniu soli. Kuchnia palce lizać Świeże powietrze i spacery na łonie natury podkręcają apetyt. Lokalne bary i restauracje serwują pyszne smakołyki. Rolnicy dostarczają restauratorom sezonowe produkty, dzięki czemu dania wykonane są ze zdrowych i świeżych składników. Vorarlberg słynie z serów, ten najpopularniejszy to twardy ser górski o intensywnym zapachu. Można tu skosztować także łagodniejszego w smaku sera alpejskiego, ementalera czy serów wykonywanych z krowiego, owczego oraz koziego mleka. W Dolinie Montafon wytwarzany jest Sura Kees, czyli łagodny i aromatyczny chudy ser biały. Niektóre z destylarni w Vorarlbergu zaliczane są do najlepszych w całej Austrii. Regionalnym trunkiem jest wytwarzana z gruszek Subira. W zachodnim regionie Austrii nie brakuje również imprez poświęconych lokalnej kuchni połączonych z degustacją specjałów kulinarnych.,Aleksandra Knap