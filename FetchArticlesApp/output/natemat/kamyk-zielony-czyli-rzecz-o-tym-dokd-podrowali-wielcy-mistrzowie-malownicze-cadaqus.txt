Na wybrzeżu Costa Brava jest pewne malownicze miasteczko owiane artystyczną aurą. Otoczone przez góry i morze mieni się bielą domów oraz błękitem morza. Trudno do niego dotrzeć, prowadzi tutaj wąska i kręta droga. Warto jednak przedrzeć się przez góry a trudy podróży wynagrodzi przepiękny krajobraz, zmieniające się kolory nieba, bujna roślinność i pobliskie morze. Nic dziwnego, że Cadaqués to miejsce często odwiedzane przez artystów. Mieszkańcy tego portowego miasteczka wspominają jak tutejszymi ulicami przechadzał się sam Salvador Dali, DuChamp, Pablo Picasso, Luis Buñuel czy Bohumil Hrabal. Wyjątkowość tego miejsca polega jednak jeszcze na czymś innym. Nieopodal stąd znajduje się przylądek Cap de Creus gdzie znajdziecie niesamowite 'eksponaty' będące inspiracją Ojca Surrealizmu. Salvador Dali znał miasteczko już z czasów dzieciństwa. To tutaj spędzał wakacje a później nieopodal kupił sobie dom w którym zamieszkał razem ze swoją żoną Galą. Żeby odkryć tajemnicę obrazów katalońskiego malarza trzeba wypłynąć w morze i dotrzeć do wspomnianego półwyspu Cap de Creus, czyli najbardziej na wschód wysuniętej części Półwyspu Iberyjskiego. Znajdują się tu skały, które artysta kopiował w skali 1:1 w swoich obrazach. Te niezwykłe formy, to sam koniuszek Pirenejów. Dali przedstawiał je często w niezmienionej formie odwzorowując ich nieregularny kształt. Dla osób, które znają obrazy Salvadora skalne formy mogą być jedynym w swoim rodzaju muzeum pod gołym niebem. Przyroda staje się czymś w rodzaju pomostu pomiędzy przeszłością i teraźniejszością. Będąc tam, na Cap de Creus można mieć poczucie obcowania z wielką sztuką twarzą w twarz. Spacer pośród skalnych kształtów pozwala poczuć się częścią surrealistycznego obrazu. Poza tym przykład tej inspiracji pokazuje, że nawet najbardziej oderwane od rzeczywistości wizje artysty mają gdzieś swoje źródło. Jak widać namacalne i rzeczywiste! Cadaqués nie jest jedynym miejscem w Katalonii gdzie znajdziecie ślady Salvadora Dali. Jeżeli po wizycie w portowym miasteczku, Wasz apetyt na sztukę nadal jest niezaspokojony, możecie odwiedzić pobliskie Figures. Tam znajduje się muzeum Dalego posiadające największą ilość prac artysty. Można więc od razu poszukać na obrazach widzianych wcześniej na Cap de Creus kształtów i odkryć na nowo surrealistyczne obrazy katalońskiego malarza.,talent.pl