Wszyscy wiedzą, jak bardzo Marszałek Sejmu lubi Twittera - swego czasu jako szef MSZ wykorzystywał go wręcz jako narzędzie do prowadzenia dyplomacji. Kto mieczem wojuje, od miecza ginie - popularność Sikorskiego na Twitterze wykorzystują zwolennicy legalizacji marihuany, zasypując go wpisami nawołującymi do działania. Do poświęconego akcji wydarzeniu na Facebooku zaproszonych zostało już 3,5 tysiąca osób, a samych wpisów na Twitterze z tagiem #RadekZalegalizuj jest już ponad setka. O co chodzi? O to, co zwykle - o poszanowanie praw dorosłych obywateli konsumujących marihuanę. W czasie bieżącej kadencji Sejmu złożone zostały trzy projekty nowelizacji ustawy o przeciwdziałaniu narkomanii. Wszystkie trzy zgłoszone zostały przez posłów Twojego Ruchu (wcześniej Ruchu Palikota), a w jednym przypadku także posłów Platformy Obywatelskiej. Projekty powstały przy współpracy organizacji pozarządowych zajmujących się polityką narkotykową - Wolnych Konopi oraz Polskiej Sieci Polityki Narkotykowej. Na czym polegają postulowane zmiany? M.in. chodzi o umożliwienie dostępu do marihuany ze względów medycznych (o potrzebie takich zmian pozytywnie wypowiedział się niedawno Trybunał Konstytucyjny), uprawie na własny użytek a także określeniu "nieznacznej ilości", której posiadanie nie wiązałoby się z jakąkolwiek karą. Dotychczasowa Marszałek Sejmu Ewa Kopacz z lubością stosowała niesławne zabiegi odwlekające konieczność podejmowania jakichkolwiek decyzji w sprawie niewygodnych projektów. Ofiarą takich praktyk padły m.in. projekty liberalizujące nieefektywną i szkodliwą politykę narkotykową, jaką Polska obecnie prowadzi. Marszałek Sikorski, jako osoba o międzynarodowych horyzontach, z pewnością dostrzega zmiany, jakie na tym polu zachodzą na arenie światowej. Słynny pobyt w Afganistanie prawdopodobnie obfitował też w możliwości w zakresie bezpośredniej konsumpcji najwyższej jakości haszyszu. Jeśli tylko wespnie się ponad politykierstwo, Marszałek Sejmu ma możliwość (i moralny obowiązek) wskrzesić zamrożone projekty i przystąpić do natychmiastowej pracy nad gruntowną reformą. Wchodźcie na Twittera i piszcie do @sikorskiradek swoje powody, dla których uważacie, że marihuana powinna być legalna. #RadekZalegalizuj!,Maciej Kowalski