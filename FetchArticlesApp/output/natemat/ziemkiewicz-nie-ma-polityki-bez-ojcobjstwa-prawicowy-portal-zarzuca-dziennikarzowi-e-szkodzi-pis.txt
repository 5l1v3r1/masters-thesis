Rafał Ziemkiewicz zdementował w rozmowie z "Polska The Times" plotki, że miałby objąć jakieś stanowisko w mediach publicznych. Do rządów PiS podszedł z dystansem, stwierdził jednak, że Andrzej Duda zaprzepaścił swoją szansę na to, by "stworzyć swą polityczną siłę". Portal Niezalezna.pl zarzuca dziennikarzowi, że szkodzi PiS-owi, "próbując cofnąć prawicę do czasu podziałów z lat 90". Ziemkiewicz jest zdania, że Andrzej Duda działa tak, by w żaden sposób nie doszło do konfrontacji między nim a Kaczyńskim. – A warunkiem odegrania przez Andrzeja Dudę znaczącej roli jest to, aby się z nim w końcu zderzył. Nie ma polityki bez ojcobójstwa – stwierdził prawicowy publicysta. Ziemkiewicz twierdzi ponadto, że doszło do "schamienia elit", które mogą dziś bezkarnie obrażać polityków PiS. "Niezależna" bardzo negatywnie oceniła ten wywiad, uznając że Ziemkiewicz szkodzi partii rządzącej szczując na nią w "mainstreamowej gazecie". "Z jednej strony ogłasza się radykałem, z drugiej demonstruje atakowanemu przez siebie Salonowi, że w przeciwieństwie do Kaczyńskiego jada nożem i widelcem" – czytamy w tekście na prawicowym portalu. Autor tekstu jest zdania, że są to narzędzia pomocne "w makiawelicznej grze o władzę". "Szkodzi PiS‑owi w mainstreamowej gazecie, próbując cofnąć prawicę do czasu podziałów z lat 90. Demonstrując brak realizmu i polityczny antytalent. Jednym słowem: odchodzenie przez Ziemkiewicza z literatury i publicystyki do polityki jest stratą dla każdej z tych dziedzin" – stwierdza. Rafał Ziemkiewicz nie raz dawał się PiS-owi we znaki. "Kaczyński im dłużej jest w polityce, tym chętniej używa tej prostej strategii: obstawić na ruletce zero i niezłomnie czekać, aż wypadnie" – pisał swego czasu na łamach "Gazety Polskiej".,Adam Gaafar