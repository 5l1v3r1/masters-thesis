Niewiele już zostało czasu, by spróbować zapewnić Marcinowi Gortatowi udział w lutowym meczu gwiazd NBA. Oddanych w internecie głosów z hashtagiem #NBAballot najlepszy polski koszykarz zebrał już ponad 150 tys., ale do znalezienia się w gwiazdorskim składzie brakuje... ponad dwa razy tyle. Odbywające się w sieci głosowanie, które wyłoni uczestników tegorocznego meczu NBA All-Star Game 2015, trwa tylko do poniedziałku. Później NBA podliczy wszystkie hashtagi #NBAballot i towarzyszące im nazwiska najpopularniejszych zawodników z Twittera, Facebooka i Instagrama, oraz głosy oddane na stronie AllStarBallot.nba.com. Na tej podstawie wybrane zostaną gwiazdorskie teamy konferencji wschodniej i zachodniej. Wsparcie dla swojego ulubionego koszykarza można wyrażać raz dziennie w postach dostępnych w mediach społecznościowych publicznie. Od kilku tygodni chętnie korzystali z tego także Polacy wspierający Marcina Gortata. Ostatnie wstępne wyniki mówił jednak, że mobilizacja kibiców "Polskiego Młota" - przekładająca się na ponad 150 tys. głosów - była niewystarczająca. Choć Marcin Gortat zebrał dotąd znacznie więcej głosów niż zawodnicy tak znani, jak Tony Parker i Rudy Gay, do udziału w NBA All-Star Game 2015 głosów na stronie NBA i hashtagów #NBAballot potrzebuje prawdopodobnie około pół miliona. Taką popularnością cieszą się bowiem Paul Gasol i Carmelo Anthony, z którymi łodzianin rywalizuje o miejsce na pozycjach frontcourt w drużynie konferencji wschodniej. Poza zasięgiem wszystkich jest bowiem LeBron James, którego udziału w meczu gwiazd zażądał już prawie milion kibiców. Tegoroczny NBA All-Star Game 2015 zostanie rozegrany 15 lutego w Nowym Jorku w legendarnej hali Madison Square Garden, a za jego organizację tym razem odpowiadają tamtejsze kluby - New York Knicks i Brooklyn Nets.,Jakub Noch