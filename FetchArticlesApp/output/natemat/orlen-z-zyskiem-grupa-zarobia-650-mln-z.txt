Grupa PKN Orlen w komunikacie prasowym poinformowała o wynikach finansowych spółki. Zysk netto za III kwartał 2013 r., po uwzględnieniu obciążeń podatkowych, wyniósł dokładnie 652 mln zł, a zysk operacyjny powiększony o amortyzację wyniósł za ten okres 796 mln zł – czytamy w komunikacie. To wynik zgodny z oczekiwaniami analityków. – Pomimo niezwykle trudnej sytuacji makroekonomicznej PKN ORLEN wypracowuje stabilne wyniki finansowe. Równocześnie konsekwentnie realizujemy założenia strategii na lata 2013-2017 inwestując w aktywa energetyczne i poszukiwanie złóż gazu i ropy. Za najważniejsze wydarzenia tego kwartału należy uznać rozpoczęcie procesu akwizycji w Kanadzie, wypłatę dywidendy dla akcjonariuszy po raz pierwszy od 2007 roku oraz obniżenie zadłużenia poniżej 5 mld zł, czyli do poziomu notowanego ostatnio w 2005 roku – powiedział Jacek Krawiec, Prezes Zarządu PKN ORLEN. Utrzymanie dobrej sytuacji finansowej Priorytetem polskiego giganta jest utrzymanie dobrej sytuacji finansowej. - Nasza konsekwencja w dążeniach do utrzymania stabilnych wyników, a także racjonalne podejście w planowaniu wydatków inwestycyjnych zostały docenione przez agencję Fitch Ratings, która w minionym kwartale, po czterech latach przywróciła rating inwestycyjny PKN ORLEN na poziomie BBB- z perspektywą stabilną – powiedział Sławomir Jędrzejczyk, Wiceprezes Zarządu PKN ORLEN ds. Finansowych. Grupa ciągle szuka nowych złóż. Obecnie prowadzone są intensywne prace poszukiwawcze ropy i gazu ze źródeł niekonwencjonalnych oraz konwencjonalnych w Polsce. Dowodem tego są chociażby pierwsze odwierty w ramach projektu Lublin Shale, czy akwizycja nowych danych sejsmicznych 2D w ramach projektów Mid-Poland Unconventionals i Hrubieszów Shale. W ramach projektu Lublin Shale w III kwartale 2013 r. wykonano 1 odwiert pionowy na koncesji Wierzbica oraz zakończono prace rozpoczęte w poprzednim kwartale na koncesji Lubartów. Poza działalnością w Polsce, PKN Orlen ma około 500 stacji benzynowych w Niemczech, 330 stacji w Czechach i 30 stacji na Litwie.,Dariusz Brzezicki