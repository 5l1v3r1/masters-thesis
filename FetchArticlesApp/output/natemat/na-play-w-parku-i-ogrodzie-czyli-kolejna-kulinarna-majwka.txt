W ten weekend będzie można dostać zadyszki chcąc zajrzeć przynajmniej na kilka kulinarnych wydarzeń. Degustacje, pokazy, targi, warsztaty, pikniki, a do tego wszystkiego noc muzeów. Wygląda na to, że warto zrobić sobie precyzyjny plan. Sezon plenerowy rozkręcił nam się na dobre. Parki, plaże i najróżniejsze skwery zapełnia się w ten weekend tłumami. Jeżeli lubicie nowalijki: pikantne rzodkiewki, słodkie marchewki i soczystą botwinkę, a nie macie pomysłów na nowe dania z wiosennymi bohaterami w roli głównej, to powinniście wybrać na dzisiejszy wieczór warsztaty z Jakubem Steuermarkiem. To on poprowadzi zajęcia w Cook Up Studio. W programie znajdziecie "wiosenny detoks i zdrową sylwetkę". Początek zajęć 18.30, Warszawa, ul. Racławicka 99. Kraków stawia dzisiaj na wino. Wioletta Maciejasz poprowadzi degustację win z pięknego regionu Venetto. 6 win i specjalnie do tego dopasowane przekąski przeniosą nas w smaki Włoch. Organizatorzy zapowiadają, że będzie coś i dla miłośników białego i czerwonego. Na 19.30 zaprasza Was dzisiaj Sklep TDwine przy Rynku Debińskim 13 w Krakowie. Również w Krakowie, na Krupniczej 9 swoją siedzibę ma Wine Bar Stoccaggio. Jego właściciele zapraszają na spotkanie z Pawłem Chlebickim, który wprowadzi gości w świat wypraw żeglarsko-enologicznych. Winnice z wysp i terenów nadmorskich, a do tego degustacje na pokładzie jachtu. Trudno sobie wyobrazić piękniejsze wakacje! Może odnajdziecie na tym spotkaniu pomysł na najbliższe wakacje? Początek spotkania "Wino i woda" w piątek o 19.30. Warszawa również dzisiaj zaprasza na wyspiarskie wino, bo na degustację win Australijskich. 19 producentów zaprezentuje ponad 200 win, ilustrujących rewolucję współczesnego winiarstwa australijskiego. Osobnym tematem będzie łączenie wina zjedzeniem - Australia kładzie obecnie ogromny nacisk na najwyższej klasy kuchnię. Początek otwartej degustacji o 16.30 w Endorfinie przy ul. Foksal 2 w Warszawie. Jamie Olivier ma swoich fanów i tych, którzy są wobec niego bardziej krytyczni. Dzisiaj chyba jednak wszyscy, którzy są zainteresowani dobrym jedzeniem powinni znaleźć czas, żeby podpisać się pod petycją do rządzących, żeby zadbali o zdrowe i mądre jedzenie dla najmłodszych wprowadzając edukację kulinarną i żywieniową w szkołach. Co raz więcej ludzi poszukuje sposobów na dotarcie do dobrej żywności, na skrócenie drogi, którą odbywa żywność od producenta do naszej kuchni. Stąd popularność najróżniejszych grup zakupowych, czy rolnictwa wspieranego społecznie. Jedną z nich jest sieć grup zakupowych Lokalny Rolnik. Prowadząca jedną z nich Ania Denkiewicz zaprasza w sobotę o 18.00 do Trzech pokoi z kuchnią przy ulicy Głębockiej 84 w Warszawie na degustację produktów, które można kupić w grupie zakupowej Lewandów. Mazowsze to nie tylko Warszawa. Jeżeli macie ochotę na małą wycieczkę, to możecie się wybrać do Grodziska Mazowieckiego, gdzie w restauracji Babie Lato Patryk Dziamski przygotuje w sobotę kolejną kolację degustacyjną. Wino do każdej z pięciu potraw dobierze Marcin Woźniak. Początek kolacji o 19.00. Poznaj Dobrą Żywność, to już jedenasty piknik organizowany przez Ministerstwo Rolnictwa i Rozwoju Wsi na terenie SGGW. Rekord świata w gotowaniu kaszotta, zoo ze zwierzętami hodowlanymi, warsztaty, porady dietetyków i ekspertów żywienia i producenci dobrej żywności pojawią się na pikniku w ogrodach tej szacownej uczelni rolniczej w sobotę od 11.00 do 18.00. Musztarda piernikowa? Brzmi zachęcająco. O tym co jedli Krzyżacy, a co Kopernik i co można znaleźć w najstarszej toruńskiej książce kucharskiej. O tym wszystkim w sobotę o 12.00 opowie prof. Jarosław Dumanowski ze współpracownikami. Uniwersytet Mikołaja Kopernika, Toruń, ul. W. Bojarskiego 1. W sobotę w warszawskim hotelu Regent po raz kolejny o laur zwycięstwa zawalczą sommelierzy w Mistrzostwach Polski Sommelierów. Wielostopniowe eliminacje, testy teoretyczne i praktyczne a na koniec wielki finał, który będzie otwarty dla publiczności. To wszystko wydarzy sie w sobotę przy ulicy Belwederska 23. Slow Market nad Wisłą, czyli targ z dobrą żywnością i wszystkim, co kojarzy się z powolnym życiem zaprasza na plażę przy Skwerze Kahla. Będzie muzyka, filmy, sport i jedzenie, czyli prawdziwy piknik nad rzeką. Targ zaprasza w każdą sobotę i niedziele od 10.00. Ma być lokalnie, zdrowo i mądrze. O veganach pomyślano w Krakowie i Warszawie. Miasto Kraka ma Vaganmanię, na którą zaprasza Klub Fabryka przy Zabłocie 23. To będzie prawdziwy festiwal filozofii życia zgodnego z ideą vege - sport, jedzenie, a nawet makijaż. Do tego liczne warsztaty i pokazy. Niedziela od 11.00 do 18.00. W Warszawie w niedzielę można wybrać się do Fortu Sokolnickiego przy ul. Czarneckiego 51 na III Rodzinny VegeTarg. Wystawcy z całej Polski zaprezentują wszystko co jest niezbędne dla rodziny w stylu vege. Jedzenie, suplementy, kosmetyki i najróżniejsze niezbędniki do każdego domu. Organizatorzy: Fundacja Viva i magazyn Vege zapraszają od 10.00. O 18.00 odbędzie się Gala Magazynu Vege, podczas której zostaną rozdane znaki "V" dla produktów i usług odpowiednich dla vegan oraz statuetka Grand Prix magazynu Vege za promowanie praw zwierząt w 2014 roku. Galę uświetni występ Jacka Kleyffa. Są miejsca, czasami niepozorne, nie rzucające się w oczy, do których ciągniemy jak pszczoły do ula. Jednym z nich jest warszawski "Przegryź", który zaprasza w sobotę na swoje 10 urodziny. Warto tam wpaść na pierogi, słynny rosół lub boski tort bezowy. Jagnięcina na niedzielny obiad? Naszym zdaniem bardzo dobry pomysł. Jak ją wybierać, przygotowywać i jakie do niej wybrać wino będzie można się dowiedzieć podczas warsztatów w Krzywym Kominie we Wrocławiu. Nauczycielami będą Kuba Korczak i jego gość Arek Klimkiewicz. początek wydarzenia o 13.00 w CRZ Krzywy Komin przy ulicy Dubois 33/35a. Wyciągajcie zatem kajeciki (też te elektroniczne), zapisujcie i testujcie wydarzenia kulinarne w całej Polsce i cieszcie się urokami majówki.,Wydarzenia kulinarne