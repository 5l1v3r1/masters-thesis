Robert Kubica znowu miał wypadek. Samochód, za kierownicą którego przygotowywał się do 70. Rajdu Polski, został wyrzucony z zakrętu, przeleciał nad pasącymi się w pobliżu krowami i spadł na ziemię, trzykrotnie koziołkując. Auto zostało poważnie uszkodzone. Kubica oraz jego pilot nie odnieśli poważnych obrażeń. Radio RMF FM podaje, że do wypadku doszło na Mazurach, w okolicy Tuchlina pod Orzyszem. Podczas treningu Kubica i jego pilot jechali po suchej, szutrowej nawierzchni. W pewnym momencie rozpędzony samochód, znajdując się na nierównym fragmencie drogi, wykonał trzy wysokie skoki, po czym wypadł z zakrętu. Auto przeleciało nad pasącymi się nieopodal krowami i spadło na ziemię, dachując. Kubica i Maciej Baran nie odnieśli poważnych obrażeń. W wypadku uszkodzony został natomiast samochód, co widać na zdjęciu, jakie umieszczono na facebookowym profilu kierowcy. Kubica ma jednak nadzieję, że pojazd zostanie naprawiony przed najbliższym piątkiem. Tego dnia rozpocznie się 70. Rajd Polski.,Tomasz Baliszewski