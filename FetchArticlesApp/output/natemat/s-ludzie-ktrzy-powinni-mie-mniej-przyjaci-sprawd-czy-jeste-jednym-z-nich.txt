Nie należy stronić od towarzystwa innych ludzi? Zazwyczaj tak, ale pewni ludzie dla własnego dobra powinni unikać częstych kontaktów z przyjaciółmi czy znajomymi. Tak przynajmniej twierdzą amerykańscy naukowcy, którzy zauważyli, że inteligentne osoby są mniej szczęśliwe, gdy zbyt dużo czasu spędzają w dużych skupiskach ludzi. Z badań przeprowadzonych przez psychologów z Singapurskiego Uniwersytetu Zarządzania i London School of Economics wynika, że generalnie poziom szczęścia wśród ludzi wzrasta, gdy przebywają w licznym gronie przyjaciół. Ale nie wszyscy, bo okazuje się, że ludzi o wysokim IQ ta reguła nie obejmuje. Badacze, którzy doszli do takich wniosków, posłużyli się danymi zgromadzonymi w National Longitudinal Study of Adolescent Health. Dokładnie przeanalizowali zamieszczone w tej bazie odpowiedzi, jakich w 2001 i 2002 roku udzieliło ponad 15 000 ludzi w grupie wiekowej 18-28. Wyniki pokazały, że inteligentni ludzie są bardziej zadowoleni, gdy żyją w mniej licznych populacjach. Dlaczego? Do końca nie wiadomo, ale odpowiedź może kryć się w tzw. hipotezie sawanny. W psychologii ewolucyjnej hipoteza sawanny to teoria głosząca, że w wyborze miejsca zamieszkania mózg człowieka kieruje się pozostawioną po przodkach ewolucyjną adaptacją do warunków charakterystycznych dla równin sawanny.,Dawid Wojtowicz