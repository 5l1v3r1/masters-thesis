Rozpoznawalny po sylwetce i kolorze skóry, ale z twarzą skrytą w cieniu. Tak w większości przypadków przedstawiany jest w komiksach wydawnictwa Marvel Comics aktualny prezydent Stanów Zjednoczonych, Barack Obama. Jego kolega po fachu z sąsiedniego kraju, Justin Trudeau, zostanie potraktowany inaczej. Premier Kanady w pełnej krasie zawita do świata Marvela. Justin Trudeau pojawi się w 5. numerze miniserii „Civil War: Choosing Sides”. Scenariusz do komiksu z udziałem szefa kanadyjskiego rządu przygotuje jego rodak Chip Zdarsky. Będzie to jedna z dwóch historii przewidzianych dla tego zeszytu. Z kolei kanadyjski rysownik Ramón Pérez wykona ilustrację do alternatywnej okładki, na której pojawi się siedzący w narożniku ringu Trudeau. Głównymi bohaterami komiksu będą wywodzący się z Kanady superbohaterowie Puck, Sasquatch i Aurora. Reprezentują oni Alpha Flight, chroniącą Ziemię przed zagrożeniami organizację, której siedzibą jest położona na orbicie okołoziemskiej stacja kosmiczna. Kosmiczno-obronnym programem zawiaduje Captain Marvel, jedna z czołowych superbohaterek Marvela. Komiks, w którym gościnnie wystąpi premier Kanady, jest częścią większego projektu Civil War II. W crossoverze dochodzi do drugiego w historii rozłamu w społeczności superbohaterów. Powód? Młodzieniec imieniem Ulysses, który potrafi przewidywać przyszłość. Pytanie, jak w praktyce wykorzystać jego moc, podzieli bohaterów i doprowadzi do wojny między zwaśnionymi frakcjami. Justin Trudeau nie będzie pierwszym kanadyjskim politykiem przeniesionym na strony komiksów największego amerykańskiego wydawnictwa. W fikcyjnym komiksowym uniwersum występ zaliczył już jego ojciec, Pierre Trudeau. Były premier Kanady zadebiutował w wydanym w 1979 roku komiksie Uncanny X-Men #120 w historii „Chaos In Canada!”. Komiks Civil War: Choosing Sides trafi do sprzedaży 31 sierpnia 2016 roku.,Dawid Wojtowicz