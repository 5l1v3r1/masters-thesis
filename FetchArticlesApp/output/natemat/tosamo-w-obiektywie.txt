Trwa kolejna edycja konkursu „Obiektywnie śląskie”. Już po raz szósty pasjonaci fotografii i filmu mają okazję pokazać swoje prace szerszej publiczności i walczyć o głosy jurorów i internautów. Jak zwykle w centrum zainteresowania i w obiektywach uczestników jest Śląsk. Temat przewodni tegorocznej edycji konkursu stanowi hasło „W poszukiwaniu tożsamości”. Organizatorzy, nawiązując do historii i tradycji, chcą zachęcić uczestników do sięgania do własnych korzeni i poszukiwania inspiracji w opowieściach i zwyczajach przodków. Celem konkursu jest zaprezentowanie w oryginalny i nietypowy sposób tego, co „śląskie” – śląskiej kultury, tradycji, wartości. – Organizując konkurs wyszliśmy z założenia, by dać możliwość wyrażenia tego, co dla mieszkańców całego województwa śląskiego oznacza śląskość – wyjaśnia Anna Kokolus, koordynatorka inicjatywy. Prace konkursowe mogą mieć formę fotoreportażu (od 3 do 7 zdjęć), fotokastu (trwającego maksymalnie dwie minuty) lub filmu (także o długości do dwóch minut). Po wstępnej selekcji zostaną ocenione przez jury, w którego skład wejdą: reżyser filmowy Lech Majewski, operator Adam Sikora, grafik prof. Jacek Joostberens, a także rektor katowickiej ASP Antoni Cygan. – Liczy się nie tylko jakość i technika wykonania prac – podkreśla Anna Kokolus . – Fotoreportaże, filmy i fotokasty muszą prezentować jakąś historię, zaskoczyć jurorów, co nie jest łatwe. Uchwycone w obiektywie opowieści można zgłaszać do 15 września. Nietypowych pomysłów i ciekawych ujęć na pewno nie zabraknie – konkurs cieszy się bowiem niesłabnącym zainteresowaniem, a poziom prac z roku na rok jest coraz wyższy. Co istotne, organizatorzy do udziału w przedsięwzięciu zapraszają wszystkich fotografujących – zarówno profesjonalistów, jak i amatorów. Każdy więc może spróbować opowiedzieć o swoim poszukiwaniu śląskiej tożsamości. Szczegółowe informacje o konkursie i jego zasadach można znaleźć na stronie: www.obiektywnieslaskie.pl Hanna Kostrzewska,Rajza Po Kato