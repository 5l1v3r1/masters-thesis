Piotr Maniak z Kielc zdobył już kilka brązowych i srebrnych medali w Jiu Jitsu – w tym na mistrzostwach Europy i świata. Teraz ma niepowtarzalną okazję zdobyć złoto na MŚ w brazylijskim jiu jitsu – ale do wyjazdu potrzebuje wsparcia finansowego. Internauci zebrali dla niego już ponad 4 tysiące złotych i już naprawdę niewiele brakuje, by Polak reprezentował nasz kraj na prestiżowych zawodach. Crowdfundingowa akcja jest tym razem nieco inna niż zwykle - zawodnika bowiem wsparło wielu znanych raperów. Dzięki temu fundatorzy wyjazdu Maniaka mogą liczyć na prezenty: płyty artystów hip-hopowych i koszulki wytwórni muzycznych w zamian za współfinansowanie wyjazdu. Do Maniaka dołączyli m.in. raperzy: Sobota, Borixon, VNM czy Chada czy producenci muzyczni Robert M i Matheo. Wśród firm zaś znajdziemy chociażby znane w środowisku hip-hopowym Stoprocent i Step Records. Piotr "UKE" Maniak do tej pory zdobył brązowy medal mistrzostw świata w Brazylii, złoty medal na zawodach w Sao Paulo, srebrny i brązowy medal na mistrzostwach Europy w Paryżu czy złoty medal na międzynarodowym turnieju w Kopenhadze. Na co dzień młody sportowiec reprezentuje Valiant Gold Team ze Stargardu Szczecińskiego. Teraz ma niepowtarzalną szansę sięgnąć po złoto na kolejnych mistrzostwach świata. Wesprzeć Piotra Maniaka można w serwisie crowdfundingowym PolakPotrafi. Obecnie ma on już na koncie ok. 4,5 tysiąca złotych, więc do założonego celu zostało naprawdę niewiele.,Michał Wąsowski