O dziesięć miejsc spadła piłkarska reprezentacja Polski w rankingu FIFA. Aktualnie jesteśmy na 75. pozycji i tym samym zanotowaliśmy najgorszy wynik w historii. Na przodzie zestawienia znajdują się obecnie: Hiszpania, Niemcy, Kolumbia. Patrząc na jakość gry polskiej reprezentacji nie można było spodziewać się innego wyniku. Niemniej, i tak boli. Nasi piłkarze znajdują się na 75. miejscu. To spadek o dziesięć pozycji w stosunku do miesiąca poprzedniego. Tak słaby wynik osiągnęliśmy tylko raz w historii, w marcu 2012 roku, kiedy także byliśmy na miejscu 75. Najwyżej byliśmy w 2007 roku (16. miejsce). Powody do radości ma Hiszpania, która na razie nie zmienia swojej pozycji lidera. Tuż za nią są Niemcy, a na trzecim miejscu (które zajmowała Argentyna) uplasowała się Kolumbia, poprzednio zajmująca siódmą pozycję. Ranking Międzynarodowej Federacji Piłki Nożnej sięga lat dziewięćdziesiątych. Jest on publikowany co miesiąc (z wyjątkiem czerwców podczas Mistrzostw Świata). Ze względu na krytykę systemu jego działania dwukrotnie zmieniono zasady przyznawania punktów. Pierwsza, pochodząca z 1999 roku, wprowadziła m.in. nagrody: Drużyna Roku, największy awans. Kolejna reforma nastąpiła siedem lat później. Skrócono wtedy okres czasu, z jakiego zbierano wyniki każdej reprezentacji. Porażka Polaków jest już komentowana przez internautów, którzy zarzucają, że pieniądze wydawane na rodzimych piłkarzy są marnowane. – Chciałem napisać, że to adekwatne miejsce, ale po chwili namysłu doszedłem do wniosku, że to chyba i tak za wysoko – napisał trafnie czytelnik portalu sport.pl.,Antoni Rokicki