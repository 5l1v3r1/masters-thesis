Upały sprzyjają rozrywkom, brykaniu, nie spaniu i cieszeniu się życiem, warto zatem dostarczyć sobie na powyższe aktywności dobrej, i co nie mniej ważne ochładzającej rozgrzane ciała i umysły, energii. Z pomocą przyjdą letnie sałaty, które w zupełności wystarczą za cały obiad. W czerwcu znakomicie sprawdzą się słodkie i soczyste truskawki w towarzystwie koziego sera i dużej ilości rukoli, doprawionej sosem z balsamico, oliwy i miodu. Również w późniejszych miesiącach świetny zawsze będzie wyłuskany bób z dodatkiem świeżej mięty, koperku i oliwy. O tradycyjnej caprese, czyli połączeniu dobrej jakości mozarelli, pomidorów i liści bazylii nie zapominając. Jedną z moich ulubionych pozostaje sałata z arbuza, malinowych pomidorów i sera feta. W celu jej przygotowania kroimy w dużą kostkę (identyczną dla obu produktów) obrane pomidory malinowe i arbuza (wypestkowanego, jeśli przeszkadzają nam pestki). Dodajemy kostki fety, polewamy obficie intensywną w smaku oliwą z oliwek z pierwszego tłoczenia, doprawiamy grubo zmielonym czarnym pieprzem i solą morską, ozdabiamy listkami świeżej bazylii i gotowe.Inną sałatką owocowo-warzywną, jaką niezwykle często przygotowuję, jest połączenie melona z ogórkiem i owczym serem szopskim. Sposób przygotowania niemal identyczny. Warzywa obieramy i kroimy w sporą kostkę, łączymy, polewamy dobrą jakościowo oliwą, obsypujemy serem szopskim oraz listkami świeżej mięty, solimy i pieprzymy świeżo zmielonym pieprzem. Smacznego!Dla dwóch osób potrzebujemy: 1) ćwiartkę niewielkiego arbuza plus 3 pomidory malinowe plus 150 g sera feta plus listki świeżej bazylii plus oliwa, sól, pieprz 2) jednego małego melona cantaloupe plus dwa duże świeże ogórki plus kilka gałązek świeżej mięty plus 150 g sera szopskiego plus sól, pieprz, oliwę.,Monika Ruszkowska