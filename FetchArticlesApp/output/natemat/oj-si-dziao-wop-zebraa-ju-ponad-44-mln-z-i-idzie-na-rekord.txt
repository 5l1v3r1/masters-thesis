W 24. finale Wielkiej Orkiestry Świątecznej Pomocy pieniądze będą zbierane zarówno dla maluchów, jak i osób starszych. Cała uzbierana kwota zostanie przeznaczona na zakup sprzętu diagnostycznego. – Prośba do wszystkich Polaków: jeśli nie macie ochoty wrzucać do puszki, to nie róbcie tego, ale nie dawajcie odczuć wolontariuszom, którzy zbierają, że wam się to nie podoba. Zachowajcie to dla siebie, nie przeszkadzajcie. Reszcie, która jest z nami, dziękujemy za uśmiech, za to, że wrzucacie pieniądze. Z tych drobnych pieniędzy składa się to, co otrzymujemy i co możemy robić – powiedział Jerzy Owsiak. Owsiak zdążył już podziękować służbom mundurowym za ich udział w akcji. Po zamieszaniu jakie wywołały słynne słowa posła Pięty ("Ludzie w mundurach powinni trzymać się z dala od WOŚP. Będę rozmawiał o tym z szefami MON i MSW") nie było w tym roku pewne czy ta tradycja zostanie podtrzymana. Jakkolwiek już wcześniej sekretarz stanu w MSWiA Jarosław Zieliński poinformował publicznie, że mundurowi nie dostali zakazu uczestniczenia w akcji. – Bez tych służb, bez policji i ochrony straży miejskiej nie bylibyśmy w stanie zorganizować czegokolwiek w dużych miastach. Urzędnicy państwowi grają z nami od samego początku – cieszył się Owsiak. Na aukcjach odbywających się przez cały dzień będzie można m. in. wylicytować trening z piłkarską reprezentacją Polski, buty Roberta Lewandowskiego, rękawicę Mike'a Tysona, koszulki Realu Madryt i FC Barcelona z autografami i dzień otwarty w jednostce wojskowej FORMOZA. Zbiórka odbywa się w całym kraju, a także w kilki zagranicznych państwach – Austrii, Czechach, Francji, Niemczech, USA, Wielkiej Brytanii i Malcie. Na ulice wyjdzie łącznie 120 000 wolontariuszy z charakterystycznymi puszkami, a także terminalami kart płatniczych.Tegoroczną Orkiestrę naTemat wsparło zwołując po słowach członków PiS akcję #DamWięcejNaWOŚP. Jak już pisaliśmy "atak na Jerzego Owsiaka i Wielką Orkiestrę Świątecznej Pomocy to hańba środowiska PiS. Słowo uwielbiane przez prawicę doskonale opisuje próbę zniszczenia jednej z największych, najbardziej wartościowych, oddolnych inicjatyw społecznych w Polsce. Nie ma na to naszej zgody. Dlatego zachęcamy do włączenia się do akcji: #DamWięcejNaWOŚP".Narty podarowane przez prezydenta Andrzeja Dudę do tej pory osiągnęły kwotę 10 124 zł. Trwa zacięta licytacja treningu z piłkarzami naszej reprezentacji. Do tej pory najwyższa zaproponowana suma to ponad 42 000 zł.Przy okazji zabawy z WOŚP można skorzystać z różnych atrakcji, takich jak nurkowanie (Zielona Góra), czy przejażdżka czołgiem T-55 na plaży w Sopocie.Na koncie WOŚP znajduje się już ponad 44 mln zł. – To są takie pieniądze, które już mogłyby bardzo pomóc – skomentował Owsiak. Organizatorzy spodziewają się, że padnie w tym roku kolejny rekord. Te nadzieje oddaje podstawowe hasło tegorocznej edycji "mierzymy wysoko!". Finałowy koncert, który odbywa się na warszawskim Placu Defilad, można oglądać w relacji na kanale Wielkiej Orkiestry na YouTube.Jak co roku o 20 odbył się tam pokaz sztucznych ogni - "Światełko do nieba".,Manuel Langer