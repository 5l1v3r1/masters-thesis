Czy podróżować z dzieckiem? Jak daleko, kiedy po raz pierwszy zdecydować się na lot samolotem? Setki pytań. Wczoraj minął nam rok. Największej przyjaźni i miłości. Rok, w którym uśmiech jest odpowiedzią na wszystko. Rok wyjątkowych podróży, które mam nadzieje są początkiem naszej wspólnej przygody. Nie wiedziałam jaką będę matką. Raczej sobie tego nie wizualizowałam w swojej głowie. Pewnego dnia zapragnęłam z moim mężem stworzyć rodzinę i tak rok temu na świat przyszła Natalia. Bałam się porodu, jak sobie dam radę z kąpaniem, przewijaniem, karmieniem. Małą, kruchą istotą, która moment po narodzeniu została położona na mojej klatce piersiowej. Bałam się również jak to wpłynie na moją największą pasję - podróże. NASZ PIERWSZY WYJAZD Kiedy Natalia skończyła miesiąc pojechaliśmy na długi weekend do hotelu Andel's w Łodzi. Jaka byłam szczęśliwa, gdy mąż spacerował z małą, a ja pływałam w ich boskim basenie. Poszłyśmy też wspólnie na wystawę w CO2, siedzieliśmy sobie w OFF Piotrkowska na pysznym jedzeniu, kiedy nasza córka spała w nosidełku postawionym na stole. Tak, zdarzało się, że płakała, usypiałam ją w nocy po karmieniu, gdy wszyscy inni spali, ale w domu też płakała i też nie raz w tamtych czasach miała problemy by usnąć. Jazda samochodem czasem przebiegała bezproblematycznie, czasem znów zatrzymywał nas płacz, a to na jedzenie, a to zmienić pieluszkę. Okazało się, że tylne siedzenie samochodu jest doskonałym miejscem, by zrobić jedno i drugie, a zaplanowanie podróży pod dziecko (wyjeżdżamy, gdy usypia, stajemy na przerwę po przebudzeniu) wiele ułatwia. SPA I APULIA - WYJAZDY BEZ NATALKI Zaraz po porodzie Natalia została u moich rodziców, a my z mężem pojechaliśmy na 2 dni do spa, żeby mieć trochę czasu dla siebie. Z perspektywy czasu widzę, o ile prościej było mi ją wtedy zostawić. Taką małą myszkę, która dużo spała, płakała, gdy była głodna, i uśmiechała się, kiedy było jej miło. Gdy miała 3 miesiące wyjechaliśmy na 4 dni do Apulii. Było cudownie, jednak problemem okazało się podawanie sztucznego mleka, bo mleko, które ściągnęłam nie wystarczyło. Zabawne, że kiedy zostawiałam mojego malucha myślałam, żeby się wyspać, nabrzmiałe piersi jednak przypominały o sobie. Warto więc pamiętać, aby na wyjazd zabrać laktator. Kilka dni w Apulii było jednak wspaniałym pomysłem - dobrze było być chwilę z drugą osobą, zwalniając czujne oko z niemowlaka. Apulia jest przepiękna. Absolutnie zachwycająca. Tu przeczytacie więcej: 3 DNI W APULII PIERWSZY LOT Z DZIECKIEM - WYSPY KANARYJSKIE Z sześciomiesięczną Natalką w końcu polecieliśmy w styczniu na Wyspy Kanaryjskie. Lot był długi (sama nawet bez dziecka najbardziej nie lubię tych lotów na średnich dystansach), trochę ją nosiliśmy, trochę spała "jak boża krówka". Ogromnie stresowałam się przed samym lotem, aby nie płakała, żeby w odpowiednim momencie ssała butelkę (uszy). A ona po prostu zasnęła i przy starcie nawet nie drgnęła. W samolocie nie potrzebowaliśmy wiele - wiadomo: pieluszki na zmianę, komplecik zapasowych ubrań, kilka zabawek, picie i jedzenie. Warto pamiętać, by malucha ubrać warstwowo, bo nie wiadomo jaka będzie temperatura w samolocie. Sam wyjazd był świetnym pomysłem - w Polsce zimno, a mała całe dnie spędzała na powietrzu, oglądała i poznawała świat, kiedy my, z pomocą moich rodziców, odpoczywaliśmy od polskiej codzienności. ANDALUZJA Z DZIECKIEM Płacz pamiętam dopiero, kiedy w marcu lecieliśmy do Andaluzji. Być może częściowo był spowodowany zatykaniem uszu, jednak głównie moja córka zaczęła buntować się przeciw byciu w niewoli. A pas, którym musiałam ją zapiąć do startu i lądowania to niestety okropne ograniczenie. W Andaluzji byliśmy z Natalką tylko na wycieczce do Granady - podczas innych voyage'y zostawała w hotelu z dziadkami. Nasz filmik z wyjazdu: ODKRYWAMY POLSKĘ Wiosną mieliśmy kilka wyjazdów - bo niestety jak siedzę zbyt długo w domu, to zaczynam wariować. Poza tym moja córka lubi, gdy coś się dzieje, a na wyjazdach jakby z założenia dzieje się więcej - są atrakcje, jest basen, inne zabawki. Spacery i znów coś, co jest ważne zarówno dla mojego malucha, jak i dla mnie - odkrywanie świata. Tak więc na kilka dni w tygodniu pojechałyśmy z ciocią do Talarii - jest tam wspaniały, duży basen, z którego mała nie chciała wyjść. My cieszyłyśmy się pysznym jedzeniem, kiedy Natalia raczkowała między stolikami. Kolejnym przystankiem był Poznań, w którym odkryliśmy super miejsca - najpierw całą rodziną, potem znów z ciocią zachwycaliśmy się architekturą (City Park), klimatem (Jeżyce) i kulinarnymi odkryciami. Tu możecie obejrzeć nasz filmik: Teraz jestem przed kolejnym wyjazdem - tym razem bez córki. Już mi bardzo przykro z tego powodu, że to jeszcze nie jej czas, by odkryć piękną Toskanię. Będę tęsknić, ale też cieszyć się zwiedzaniem w swoim rytmie. A tylko wrócę, wymyślę jakiś kolejny wspólny wyjazd: ja i moja córka. Jeśli jesteście ciekawi, co u nas słychać, zapraszamy na INTOpassion.com oraz do śledzenia nas na Facebooku i Instagramie,Paulina Grabara