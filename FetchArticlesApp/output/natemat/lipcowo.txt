Lipiec to miesiąc, kiedy chętnie siadamy na tarasach, wsłuchując się w brzęki owadów licznie odwiedzających nasze ogródki, to miesiąc, kiedy rozkoszujemy się słodyczą truskawek, malin, czereśni, wiśni, a także porzeczek. To miesiąc, kiedy beztrosko wypoczywamy w cieniu starych jabłoni, ale to także miesiąc prac w ogrodach. Ostatnie kilka upalnych dni dało się we znaki naszym roślinkom. Podlewanie zajmowało nam kilka godzin,ale,aby podlewanie dało efekt należy podlewać „ z głową”. Nie podlewamy w godzinach największego nasłonecznienia. Najlepiej podlewać rano lub późnym popołudniem. Woda powinna przenikać w głąb ziemi - na 10-15 cm dla roślin o płytkich korzeniach - na 15-20 cm dla roślin o średnio głębokich korzeniach -ponad 25 cm dla drzew. Szczególnie dużo wody potrzebują warzywa kapustne, dyniowate, korzeniowe i fasola. W lipcu po raz ostatni nawozimy rośliny, krzewy drzewa przed okresem spoczynku. Po zakończeniu zbiorów owoców, wykonujemy cięcie drzew owocowych wiśni i czereśni. Czereśnie tniemy umiarkowanie (skracamy wierzchołek i prześwietlamy konary). Wiśnie natomiast tniemy intensywniej (usuwamy gałązki stare, zwisające, rosnące do środka korony i pokładające się na sobie). U maliny, po zebraniu owoców, wycinamy pędy, które już owocowały. Wycinamy również nieowocujące pędy letnie u winorośli. Pędy owocujące skracamy za 6 - 8 liściem powyżej owocującego grona. W drugiej połowie lipca kończymy zbiory truskawek. Teraz bardzo ważna jest odpowiednia pielęgnacja truskawek po zbiorach. Przede wszystkim usuwamy ściółkę i ścinamy liście na wysokości około 6 cm nad ziemią. Potem odchwaszczamy międzyrzędzia oraz podlewamy truskawki, szczególnie, gdy jest sucho i gorąco. Na glebach mało urodzajnych warto wykonać także nawożenie truskawek. Jeżeli rośliny mają już 4 lata, należy je usunąć i przygotować nowe miejsce pod uprawę truskawek. Latem powinniśmy regularnie doglądać uprawiane warzywa. Nie wolno bagatelizować oznak występowania chorób i szkodników, a także niedoboru składników odżywczych w glebie. Na początku lipca może pojawić się mączniak rzekomy dyniowatych. W drugiej połowie miesiąca na późnych kapustach możemy obserwować czerń krzyżowych. Powinniśmy także zapobiegać zarazie zieminiacznej na pomidorach, szczególnie, jeżeli choroba ta zaatakowała już ziemniaki. Zwróćmy także uwagę na selery, gdyż może pojawić się na nich septorioza selera. Ze szkodników w warzywniku może zaatakować połyśnica marchwianka, śmietka ćwiklana czy też stonka ziemniaczana. Nadszedł czas zbioru wielu warzyw i ziół. Wciąż jeszcze możemy wysiewać sałaty, kalarepę, szpinak, koper i rzodkiewkę. Rośliny ozdobne nie tylko podlewamy, ale również wzruszamy wokół nich ziemię, ścinamy przekwitłe kwiaty i tym samym mobilizujemy roślinki do wytwarzania nowych paków. Na rabatach bylinowych i pod krzewami ozdobnymi warto zastosować ściółkowanie. Ściółka ogranicza rozwój chwastów i wyparowywanie wody z gleby. Dzięki temu nie będzie konieczne tak częste podlewanie roślin. Pod rośliny kwasolubne dobrym materiałem na ściółkę jest przekompostowana kora sosnowa. Kwiaty posadzone w pojemnikach należy podlewać nawet dwa razy dziennie. Trawnik trzeba regularnie kosić. Powierzchnie używane intensywnie przycinamy, co tydzień, a eksploatowane słabo - co 3 do 4 tygodni. Lipiec jest miesiącem intensywnej pracy na działce czy ogródku, ale znajdźmy czas na relaks, bo przecież , na odpoczynek, na zwykłe lenistwo.,Beata Wielgosz