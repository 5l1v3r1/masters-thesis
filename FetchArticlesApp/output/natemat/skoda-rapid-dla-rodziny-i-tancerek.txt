Nowe Rapidy zaparkowały przed hotelem Remes w Opalenicy. To tu mieszkała podczas Euro reprezentacja Portugalii. Nowa Skoda - zupełnie jak Portugalczycy na mistrzostwach - budzi mieszane uczucia. Na początek to, co widać gołym okiem – czyli sylwetka. Z Rapidem jest trochę tak, jak z niektórymi dziewczynami. Na zdjęciach kuszą smukłą sylwetką a na żywo okazuje się to zasługą photoshopa a nie łaskawego Stwórcy. Auto też - na fotografiach wychodzi zaskakująco fotogenicznie, w rzeczywistości zostało narysowane bardzo tradycyjnie i zachowawczo. A przecież na czele zespołu projektantów Skody stoi teraz niespełna czterdziestoletni Słowak Jozef Kaban, który ma na koncie ni mniej ni więcej tylko projekt samego Bugatti Veyron EB 16.4. Jaka szkoda, że nic z tej motoryzacyjnej legendy nie zechciał przemycić do Rapida. Ale wtedy pewnie byłoby to auto z zupełnie innej półki, czytaj: za dużo większe pieniądze. W każdym razie Rapid to raczej samochód dla statecznego tatusia niż jego rozbrykanego syna, który szuka pierwszego auta, nie tylko po to żeby nim jeździć ale i robić wrażenie na najładniejszych dziewczynach. Nowa Skoda świetnie sprawdzi się w roli pojazdu do wożenia rodziny. Rapid jest zaskakująco przestronny i wygodny. Z tyłu ma naprawdę dużo miejsca nie tylko na dziecko w foteliku, ale i dwójkę nastolatków albo teściów. Do tego bagażnik 550 l – spokojnie zmieszczą się w nim walizki dla czterech osób. Jeden z brytyjskich dziennikarzy, który testował samochód na Wyspach postanowił upchać w bagażniku siedem gibkich tancerek, które zmieściły się tam bez trudu. My darowaliśmy sobie aż tak ekstremalne testy pakowności. Pora wsiąść i jechać. Skodę Rapid w najprostszej wersji wyposażenia Active otwiera się i odpala nie składanym kluczykiem. W XXI wieku to poważna niedoróbka, niby drobiazg, ale jak wygodnie nosi się w kieszeni kluczyk, który można złożyć. Za zdalne sterowanie zamkiem (czyli pilota) plus składany kluczyk w wersji Active trzeba dopłacić.Ta wersja to także czarne lusterka i klamki, dopiero droższe opcje - Ambition i Elegance - mają te elementy w kolorze nadwozia. Oczywiście, co łatwo zgadnąć wnętrze najtańszej opcji (Active) jest też skrojone proporcjonalnie do niewysokiej ceny auta. Kierownica ( zresztą tak samo jak w opcji wyżej Ambition) jest z tworzywa i bez dodatkowych gadżetów. Skóra i sterowanie radiem z kierownicy dopiero w wersji Elegance. Ta wersja może być naprawdę efektowna, co widać na zamieszczonym tutaj zdjęciu i w emitowanej teraz telewizyjnej reklamie. Klimatyzowane wnętrze to w przypadku Rapida Active dodatkowy koszt aż 4800 złotych. Od takiej kwoty od razu robi się na zmianę zimno i gorąco. Nawigacja jest w Rapidzie dostępna w dodatkowej opcji od wersji Ambition i ELegance. Pozostali muszą się zadowolić tradycyjną mapą ewentualnie samodzielnie montowanym do szyby urządzeniem. Active nie ma też świateł podgrzewanych lusterek. Kierowca może sterować elektrycznie jedynie szybami z przodu, co w przypadku, gdy jeżdżą z nami dzieci jest sporą wadą. Nie ma to jak nieoczekiwane otwarcie szyb w czasie szybkiej jazdy autostradą. Skoda jak zawsze postarała się o liczne i dobrze przemyślane schowki - jak choćby ten na kamizelkę odblaskową pod siedzeniem kierowcy. Trudno o lepsze miejsce na element wyposażenia, który zwykle wala się gdzieś po bagażniku. W pokrywie wlewu paliwa projektantom udało się też ukryć skrobaczkę do szyb – genialnie prosty pomysł! Na wielkopolskich dróżkach mogliśmy sprawdzić kilka wersji Rapida. Najwięcej przyjemności z jazdy daje wersja 1.2.TSI 105 KM z sześciobiegową skrzynią biegów. Ma najlepsze z testowanych modeli przyspieszenie (10,3 s do setki) i największą prędkość maksymalną ( 195 km/h). Według producenta jest tylko jeden jeszcze lepszy Rapid - z siedmiobiegową automatyczną skrzynią biegów. Tu do setki pojedziemy w 9,5 sekundy a prędkość maksymalna to 206km/h, ale tej wersji auta nie było w Opalenicy. Skoda chwali się, że szczególnie dba o bezpieczeństwo podróżnych - we wszystkich wersjach są poduszki powietrzne czołowe i boczne kierowcy oraz pasażera z przodu a także kurtyny powietrzne. W telewizyjnej reklamie Rapida głównym bohaterem jest facet - może dlatego producent zapomniał w wersji Active o lusterku w osłonce przeciwsłonecznej? To jasne, że mężczyzna nie używa tego lusterka zbyt często, ale my dziewczyny uwielbiamy skontrolować od czasu do czasu sytuację makijażową. Czy najtańszy Rapid musi być aż tak tani? Z okazji wejścia na rynek Skoda kusi promocyjną ceną Rapida 43 860 zł zamiast 47 950 złotych. To będzie najtańsza wersja auta, za najdroższą trzeba zapłacić dużo więcej, bo nawet ponad 80 tysięcy. Wersje silnika: 1.2 MPI/55 kW (75 KM) 1.2 TSI/63 kW (85 KM) 1.2 TSI/77 kW (105 KM) 1.4 TSI/90 kW (122 KM) DSG 1.6 TDI CR DPF/77 kW (105 KM),motoLala