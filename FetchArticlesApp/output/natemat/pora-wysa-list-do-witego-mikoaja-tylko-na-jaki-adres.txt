Wpadliśmy w okres świąteczny – odliczanie do Wigilii, kupowanie prezentów, strojenie domu. A kto w tym czasie jest najbardziej zarobiony? Święty Mikołaj. Właśnie przyleciał do Polski. Tymczasem do Laponii, która jest jednym z jego miejsc zamieszkania każdego roku wędruje pół miliona listów. Najwięcej z nich otrzyma z Wielkiej Brytanii, Japonii i... Polski. Co takiego piszemy do świętego Mikołaja i jak najlepiej do niego trafić? Postanowiliśmy to sprawdzić. Święty Mikołaj odwiedził dziś Polskę. Chyba nie trzeba nikomu wyjaśniać o kim mowa. Gdyby jednak ktoś miał wątpliwości: był to chrześcijański biskup, który żył w IV wieku w Mirze, na terenie dzisiejszej Turcji. Legenda głosi, że potajemnie obdarowywał ubogie osoby, wrzucając im dary przez komin. W późniejszych czasach powstał mit, że w Wigilię Bożego Narodzenia Święty odwiedza domy i zostawia dzieciom prezenty. Prawdopodobnie pierwsze listy dzieci do Świętego Mikołaja przechwytywali rodzice. Nikt nie znał jego adresu, więc w jego imieniu odpisywali na nie dorośli. Obecnie Święty potrafi być wszędzie, dlatego ma setki, jeśli nie tysiące e-maili, a także dziesiątki adresów na które możemy wysyłać listy. Na początek zajmiemy się pocztą tradycyjną. Najwięcej listów trafia do Finlandii Na fiński adres świętego Mikołaja każdego roku trafia około pół miliona listów. Polska jest w czołówce pod względem ilości wysłanych listów. Wyprzedza nas tylko Wielka Brytania i odległa Japonia. Kto je wysyła? I o czym w ogóle pisze się do Świętego Mikołaja? Udało nam się dodzwonić do pracowników mikołajowej poczty w jego wiosce pod Rovaniemi. Zdradzili nam kilka szczegółów. – Próbujemy przeczytać każdy list, choć zdarza się, że ktoś napisze w języku całkowicie niezrozumiałym dla Świętego Mikołaja. Mamy wtedy nie lada problem z ich rozszyfrowaniem. Święty odpowie osobiście na 8 procent nadesłanych listów, czyli w sumie napisze ich aż 40 tysięcy. Najmłodsi wysyłają mu listy prezentów, które chcieliby dostać pod choinkę. Natomiast dorośli, którzy także wysyłają listy do Świętego, piszą o swoim życiu, a proszą o rzeczy niematerialne, jak miłość, czy zdrowie – opowiada nam jeden z Elfów. Dorośli? Elf zdradziła nam, że około 40 procent listów do Mikołaja piszą osoby dorosłe. I to w swoim, a nie dzieci imieniu. Co dzieje się z tysiącami kilogramów listów? Czy Mikołaj wyrzuca je do kosza? Elf z wioski Świętego Mikołaja zaprzecza. – Większość trafia do muzeum w Oulu. Reszta zostaje poddana recyclingowi, i jest przerobiona na papier. Na nim Święty odpowie na listy dzieci z całego świata – opowiada Elf, który zaznacza, że na odpowiedź czeka się kilka miesięcy. Gdzie w Polsce znajdziemy Mikołaja? Poza listami do Finlandii zawsze możemy je wysłać do Polski. Od jakiegoś czasu w Srebrnej Górze na Dolnym Śląsku istnieje przedstawicielstwo Świętego Mikołaja. Najczęściej piszą dzieci, a dokładniej dzieci w asyście dziadków i rodziców. Czasami w ich imieniu listy wysyłają całe szkoły. – Mikołaj stara się odpisać na każdy list. Święty pisze o tym co u niego słychać, jak przygotowuje się do Świąt. Opowiada jak pracują jego pomocnicy elfy, jak przygotowuje się do drogi renifery oraz jak w tym roku będą wyglądały sanie – opowiada nam Agnieszka Ciszewska, jedna z pomocniczek świętego. Ciekawe rozwiązanie zastosowano w Wielkiej Brytanii, gdzie poczta gwarantuje, iż Święty odpowie na każdy list o ile zostanie on nadany przed 6 grudnia i będzie zawierać kopertę zwrotną ze znaczkiem. Mikołaj w Internecie Jeśli nie odpowiada nam tradycyjna forma, zawsze możemy użyć internetu. Znaleźliśmy mnóstwo stron, które ułatwiają dostęp do Mikołaja. Na stronie „Listymikolaja.pl” za 15 złotych możemy zamówić list od Świętego do naszych dzieci. Taki list jest spersonalizowany i na każdym widnieje złota pieczęć Mikołaja. Jeśli chcemy, możemy zamówić różne dodatki. Z osobistym nagraniem wideo włącznie. Istnieje także sporo witryn, które same natychmiast łączą nas z Mikołajem. A ten błyskawicznie odpisuje na naszą wiadomość. Sprawdziliśmy kilka z nich, by zobaczyć jak szybko potrafi się z nami skontaktować. W mgnieniu oka, czy to na skrzynce mailowej, czy to jeszcze na stronie, Mikołaj zdołał odpisać co u niego słychać. W jednym przypadku nawet podpisał się po polsku. Jak samemu zostać Mikołajem Na koniec wspomnimy o stronie listydomikolaja.pl. Za pomocą tego portalu dzieci mogą wysyłać do Świętego Mikołaja listy z życzeniami. Te nie trafiają jednak bezpośrednio do Rovaniemi. Portal udostępnia listy swoim darczyńcom, którzy starają się jak mogą, by te życzenia spełnić. W ten sposób także i wy możecie zostać Mikołajem. – Staramy się znaleźć darczyńcę dla każdego listu – opowiada nam Zbigniew Reiss, który kieruje całą akcją. – Rok temu udało nam się obdarować ponad 6 tysięcy dzieci. Nasza rola ogranicza się do przekazywania listów do „Mikołajów” i kontrolowania tego o co się prosi. Słyszeliśmy, że pojawiały się prośby o pieniądze, a tego akurat zakazujemy – opowiada Reiss. Jak sami widzicie sposobów na korespondencję z Mikołajem jest wiele. Tylko od was zależy w jaki sposób się do niego odezwiecie. A czy odpowie? Nam już na kilka e-maili odpisał. Teraz tylko czekamy, czy spełni nasze życzenia. O to może być trudno, bo otrzymał bardzo długą listę prezentów.,Antoni Bohdanowicz