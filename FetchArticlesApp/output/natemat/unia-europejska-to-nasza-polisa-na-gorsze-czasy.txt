Pamiętam moje podekscytowanie w pierwszym dniu referendum 7 czerwca 2003, któremu towarzyszyła niepewność, czy będzie odpowiednia frekwencja i czy głosowanie będzie ważne. Od rana wyglądałem przez okno bloku na Woli Duchackiej w Krakowie, gdzie podczas studiów mieszkałem i patrzyłem ile osób podąża do pobliskiej szkoły. Następnego dnia nie było mnie już w Polsce, byłem już w Irlandii. "Na Wyspy" nie było wtedy łatwo dotrzeć. Najpierw pojechałem autokarem z Krakowa do Frankfurtu, a później tanimi liniami, których jeszcze w Polsce wtedy nie było – poleciałem samolotem do Cork. Wtedy w 2003 roku doświadczyłem co to znaczy być spoza Unii. Pracowałem na czarno, bez ubezpieczenia społecznego, w obawie przed kontrolą. Gdy musiałem iść do lekarza oberwałem mocno po kieszeni. Jednak dla 23-latka to były szczegóły, najważniejsza była studencka letnia przygoda i możliwość dorobienia. Rok później, dokładnie miesiąc po wstąpieniu Polski do UE ponownie pojechałem do Cork i był to już inny, lepszy świat! Pierwszego dnia poszedłem do urzędu, gdzie dostałem numer PPS (irlandzki NIP), założyłem konto w banku i podpisałem umowę z moim pracodawcą. Zmieniło się jeszcze jedno. W mojej restauracji, w której rok wcześniej pracowali przeważnie Irlandczycy, teraz 80 procent pracowników to byli Polacy i Litwini. Nie zostałem za granicą, jak wielu moich przyjaciół, którzy nigdy już nie wrócili. Nawet kryzys w Irlandii w 2010 nie zachęcił ich do powrotu. Doświadczenie pracy w innym kraju UE i możliwość swobodnego przemieszczania to najczęstsze doświadczenie, jakie mają Polki i Polacy z Unią Europejską. Jednak nie możemy zapomnieć, że Unia Europejska stanowi 80 procent prawa obowiązującego w Polsce. I co najważniejsze jest naszą polisą na gorsze czasy, zarówno w sprawach gospodarczych, jak i politycznych. Bardzo szybko, bo już w 2005 roku okazało się, iż ta polisa będzie nam potrzebna. W Polsce do władzy doszły Prawo i Sprawiedliwość, Samoobrona i Liga Polskich Rodzin. Wicepremier Roman Giertych rozpoczął swoją krucjatę walki z „ideologią homoseksualną”, przy wsparciu Młodzieży Wszechpolskiej i aplauzie części Kościoła Katolickiego. To Unia Europejska była gwarantem tego, że pomysły polityków skrajnej prawicy i konserwatywnej prawicy się nie zrealizowały. W tym czasie Parlament Europejski wydał 3 rezolucje przeciw homofobii w Europie, w przygotowaniu których, jako przedstawiciel Kampanii Przeciw Homofobii brałem udział. Wielu polityków z krajów UE otwarcie krytykowało władze Polski. Dziś na szczęście pomysły Giertycha o zwalnianiu nauczycieli gejów, czy lesbijek to już tylko ponure wspomnienie. Także w 2014 roku nasza obecność w Unii Europejskiej, obok obecności w NATO jest naszą polisą, gdy zagrożenie płynie z zewnątrz, a nasz sąsiad – Ukraina przeżywa poważny kryzys. Dzięki takim pomysłom jak „unia energetyczna” możemy zadbać o nasze bezpieczeństwo. Nasz głos na arenie międzynarodowej, wspólnie z pozostałymi 27. krajami UE ma o wiele większą siłę i znaczenie. Myślę, że dobrze wykorzystaliśmy ostatnie 10 lat, ale to nie znaczy, że nie popełnialiśmy błędów. Zachłysnęliśmy się pieniędzmi z Unii, a zapomnieliśmy że Unia to projekt społeczny, polityczny, który ma zbliżać do siebie wszystkie obywatelki i obywateli UE. Przecież gdy Robert Schuman zaplanował przyszłą Unię Europejską, miała być ona polisą, aby nigdy w Europie nie powtórzyła się już wielka wojna.,Tomek Szypuła