Dzisiaj dzień, gdy w ten lub inny sposób przychodzi nam wypełniać swój obywatelski obowiązek. Bodaj w Belgii jest tak, że jeśli ktoś dwa razy z rzędu nie pójdzie do urn wyborczych, traci prawo do głosowania na dziesięć lat. Postuluję niniejszym, by wprowadzić ten przepis u nas. Już widzę te protesty słusznie oburzonych: "Co, oni znów chcą mi coś zabrać? O, takiego!". W ten sposób osiągnięto by szczytny cel, czyli bardzo wysoką frekwencję. Chcąc coś skrobnąć o miejscach, gdzie muzyka, a raczej muzycy, i polityka wchodzą w nieco bliższe relacje, a nie mając zamiaru narazić się na zarzuty o naruszenie ciszy wyborczej, publikuję (hm) ten wpis po 21.00. * W historii dokonała się swoista wolta, gdy chodzi o zabieranie głosu w sprawach publicznych. Kiedyś wypowiadały się o nich elity. W dawnej naszej literaturze roi się od takich wierszy czy dzieł o większych rozmiarach. Słuchano Reja, Kochanowskiego, Frycza-Modrzewskiego, wolno było księżom, i to nie tylko plebanom, Zabłockiemu czy Krasickiemu, biskupowi zresztą. Ostatni raz, gdy artystów na wielką skalę dopuszczono do mikrofonów i łamów gazet, to był rok 1989. "Jesteśmy wreszcie we własnym domu. Nie stój, nie czekaj...". Już wcześniej literatów władza ludowa goniła do pióra: mają się zajmować swoim, a nie wpychać palce w politykę, o której nie mają bladego pojęcia. W III RP niewiele się w tej materii zmieniło - ogół nieufnie przyjmuje wystąpienia reżyserów, pisarzy czy muzyków w kwestiach państwa i narodu. Przecież oni nie są specjalistami w tej dziedzinie, od tego są politycy - działacze partyjni, radni, posłowie, ministrowie i prezydenci. Na byle stanowisko - kto choć raz aplikował, składał CV i list motywacyjny, ten wie - wymagają lat praktyki, specjalistycznego wykształcenia, biegłej znajomości języków obcych i obsługi komputera. Nawet by zostać konserwatorem powierzchni płaskich (dawniej: sprzątaczką/sprzątaczem), trzeba zwykle wylegitymować się doświadczeniem zawodowym. Tymczasem by zostać prezydentem kraju - niemałego, zwłaszcza w europejskiej skali - wystarczy skończyć powszechniaka (prawda, jeszcze ośmioklasowego, to już coś) i być, nie obrażając nikogo, bezrobotnym. Za to członkiem - podobno jakiejś partii. To są kwalifikacje do najwyższego urzędu RP, których nie podważa póki co żadna ordynacja wyborcza i żaden skład PKW. * Ale miało być o muzykach, a ściślej jednym muzyku - i polityce. Nie o Dylanie, nie o Bono, który kończy dziś pięćdziesiąt pięć lat. Jello Biafra, lider Dead Kennedys, który w 1979 roku w wyborach na burmistrza San Francisco otrzymał cztery procent głosów, też musi poczekać na inną okazję (choć jego pomysł, by polityków i biznesmenów przebrać za klaunów, nie wydaje się całkiem "od czapy" - Stańczyka). Jako nastolatek miał haka na dorosły świat. Miał zespół Hak, który nawet otrzymał nagrodę na festiwalu w Jarocinie w 1983 roku. Nie tylko po latach, ale już wtedy wydawał się kopią Lady Pank. Największy przebój to y: Pewnie jeden kandydat Paweł Kukiz wie, o co chodzi - zwłaszcza w ostatnich czterech wersach. Ale rymy, choć niezbyt dokładne, są. Lecz to właśnie tam, w Jarocinie w 1983 roku, on i gitarzysta Haka Jarosław Lach poznają Igora Czerniawskiego. I tak urzeczywistnia się na ludzkim gruncie przyjaźń polsko-radziecka: powstaje Aya RL (Aya Red Love). Oj, narozrabiał wtedy ten skład w rodzimym rocku - i to nieźle. Na tle mniej lub bardziej rozbrykanych grup gitarowych, kapel bluesowych, epigonów art rocka oraz kiczowatego elektropopu spod znaku Kapitana Nemo i, nie bójmy się tego, Kombi wyróżniali się bardzo. Klawisze - tak, jak najbardziej, ale użyte zupełnie inaczej (gdzieś tam kłania się 4 AD, ale to tylko część prawdy), świetna gitara i bardzo interesujący frontman, do tego znakomita na owe czasy produkcja: to wszystko robiło wielkie wrażenie. Może nie od samego początku - nagrania dla radia, i , choć zwróciły uwagę wszystkich, brzmią skromnie w porównaniu z utworami zarejestrowanymi na tzw. czerwoną płytę. Koszmarna muzycznie , infantylnie zaśpiewana, stała się największym przebojem grupy. Pamiętam, że dopiero Tadeusz Sławek, późniejszy rektor Uniwersytetu Śląskiego, uświadomił - nie tylko mi - że to bodaj pierwszy polski rockowy tekst o tolerancji. I to oddać trzeba tej pieśni, której trio świadomie nie umieściło na krążku. Świadomie, bo nie o sukces komercyjny chodziło. Teksty zawarte na płycie może nie porażały walorami literackimi, ale nieźle wpisywały się w stylistykę lat 80., a więc czas mizerii po stanie wojennym, kiedy mało kto wierzył, że upadek starego systemu nastąpi - i to tak szybko. Dziś można by się wyzłośliwiać: czyżby Kukiz już wtedy miał na myśli pałac prezydencki? Wiadomo jednak, że był to ciągle czas Komitetu Centralnego i towarzysza I sekretarza. Utwór zatytułowany , choć niebezpiecznie pompatyczny, na szczęście pozostał dziełem instrumentalnym. Niestety, po debiucie fonograficznym w 1985 roku było już tylko gorzej. Zmiany personalne sprawiły, że dopiero po czterech latach ukazał się drugi album, tzw. niebieski. Ale popularnością nie zbliżył się nawet do poprzednika. W 1990 roku odeszli Kukiz i Romanowski (gitarzysta), wrócił Lach - i Aya stała się instrumentalnym duetem. Konia z rzędem temu, kto zna trzy kolejne krążki. W 1998 roku Czerniawski definitywnie rozwiązał formację. Czerwony album pozostaje jedną z najważniejszych polskich płyt lat 80. Pierwszym i ostatnim momentem, gdy muzyczne działania Pawła Kukiza żywo mnie interesowały. Na przaśność i ludyczność Piersi, tak samo jak paru innych podobnych kapel, pozostałem zupełnie obojętny. Z prostego powodu: że mieszanie kabaretu z rockiem jest w moim odczuciu zupełnie niestrawne. * Co zaś do politycznych aspiracji - nie Kukiz pierwszy, nie ostatni. Staram się oddzielać człowieka (każdego) i jego, większe lub mniejsze, dzieło. Jakieś tam przemyślenia nie tylko w tej sprawie zachowam dla siebie, bo z meritum, czyli blogiem muzycznym, nie mają wiele wspólnego. I już zupełnie na koniec jedna refleksja. Ubolewam nad klasą, a raczej - najczęściej - jej brakiem wśród przedstawicieli klasy politycznej. W ostatni poniedziałek odbył się pogrzeb wielkiego człowieka, który był także wielkim politykiem, Władysława Bartoszewskiego. Ostatniego, którego postrzegam jako wielką postać, jako autorytet - kogoś o twardym kręgosłupie, przede wszystkim moralnym. Dawno, dawno temu wieszcz Adam napisał słowa, które stanowczo zbyt często przypominają mi się, gdy patrzę na to, co się dzieje:,Mariusz Grygierczyk