Ile prądu, gazu i wody codziennie zużywasz? Proste, tyle za ile płacisz. Patrząc na rachunki nie są to małe ilości. Do bieżących wydatków należy doliczyć jeszcze jedzenie, którego produkcja, w większości przypadków, przeniosła się z małych, lokalnych pól na wielkie przemysłowe farmy czy plantacje. W miarę rozwoju cywilizacji z dostępnych zasobów korzystamy coraz lżejszą ręką, co nie pozostaje bez wpływu na środowisko. A gdyby tak stworzyć osiedle, gdzie mieszkańcy sami będą produkować energię i pożywienie? Ta wizja właśnie się urzeczywistnia za sprawą holenderskich architektów. ReGen Villages powstaje w Almere. Zaprojektowane przez architektów z duńskiej pracowni EFEKT osiedle będzie w pełni samowystarczalne. W jego skład będą wchodziły zarówno prywatne budynki mieszkalne, jak i te, przeznaczone do użytku wspólnego. Każdy z nich zostanie obudowany swego rodzaju szklarnią, gdzie będzie można hodować warzywa owoce oraz utylizować odpady organiczne. Energię elektryczną oraz ciepłą wodę zapewnią panele słoneczne. Jednym z najważniejszych założeń, jakie przyświeca ReGen Villages, jest wspólnotowość: to na mieszkańcach spoczywać będzie obowiązek dbania o prawidłowe funkcjonowanie „wioski”. Utrzymując samowystarczalny charakter osiedla, jego lokatorzy będą troszczyć się nie tylko o własny dobrostan, ale i lokalny budżet, odciążając samorządy w kwestiach takich ja wywóz śmieci czy dostarczanie energii. Samowystarczalna spółdzielnia wyposażona będzie ponadto w zbiorniki do magazynowania wody oraz stacje do ładowania elektrycznych samochodów. Jeśli system wspólnotowej samowystarczalności okaże się skuteczny, bardzo prawdopodobne, że podobne wioski szybko zaczną pojawiać się w innych miejscach na świecie. Szwecja, Dania, Norwegia, a także Chiny i Zjednoczone Emiraty Arabskie już zapowiedziały chęć budowy osiedli na podobieństwo ReGen.,Karolina Pałys