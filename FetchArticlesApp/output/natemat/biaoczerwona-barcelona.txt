Wczoraj wieczorem w stolicy Katalonii rozpoczął się 12. sezon European Poker Tour. Festiwal w Barcelonie składa się aż z 71 turniejów. Najważniejsze to oczywiście Main Event Estrellas (€1,100; 19-24 sierpnia), Main Event EPT (€5,300; 24-30 sierpnia) oraz High Roller (€25,500; 25. sierpnia oraz €10,300; 28-30 sierpnia). Podobnie jak w poprzednich latach, również i w tym roku do Barcelony przyleci kilkudziesięciu Polaków. Głównym zadaniem będzie powtórzenie lub nawet poprawienie świetnego występu w ubiegłym roku. Wtedy w Main Evencie aż trzech Polaków znalazło się w TOP-15. Dominik Pańka zajął doskonałe 11. miejsce, Paweł Brzeski 12. miejsce, a Piotr Sowiński 15. miejsce. Najwięcej niedosytu może odczuwać Paweł, który pechowo przegrał kilka ważnych rozdań, co zamiast walki o tytuł zakończyło jego przedwczesny udział w tym turnieju. Ale nie ma tego złego… W tegorocznym Main Evencie Paweł będzie bardzo zmotywowany, aby poprawić tamto miejsce. Jeśli spojrzy się na jego grę, to takie założenie nie jest przesadą. W turniejach live wygrał już prawie 300 tysięcy dolarów, a Barcelona to jego ulubione miasto, nie tylko pod względem pokerowym. Zresztą jego pobyt w stolicy Katalonii warto śledzić nie tylko z powodu wyników, ale też ciekawego zakładu. Kilka tygodni temu Paweł oraz Rafał Kaczmarski zmierzyli się w pojedynku w FIFĘ 15. Rafał dowodził Realem Madryt, a Paweł swoją ukochaną FC Barceloną. Po rozegraniu pięciu pasjonujących meczów to Real mógł cieszyć się ze zwycięstwa. Za karę, Paweł Brzeski będzie musiał zagrać pierwszy dzień Main Eventu w Barcelonie w koszulce Realu. Warto też zwrócić uwagę na innego naszego pokerzystę Mikołaja Zawadzkiego. On również jest kibicem ,,Barcy” i często pojawia się na turniejach pokerowych w tym mieście, nie tylko z okazji EPT. Swoje pierwsze miejsce płatne w turnieju live zajął właśnie w Barcelonie- Main Event EPT 2012 ukończył na 12. miejscu. Kilka miesięcy później wrócił do tego miasta na World Poker Tour National i ukończył Main Event na 2. miejscu wygrywając przy okazji €70,000. Natomiast pod koniec lutego tego roku Mikołaj sięgnął po zwycięstwo w Campoeonato de Espana de Poker, którego jeden z przystanków odbywał się w Barcelonie. Na konto Polaka powędrowało €34,579. Widać więc, że Polak czuje się w tym mieście jak w domu, co na pewno zwiększa komfort gry. Mamy nadzieję, że również w najbliższych dniach kibice pokera w Polsce będą mogli się o tym przekonać. Oczywiście w Barcelonie nie zabraknie pozostałych gwiazd- o zwycięstwa i duże pieniądze powalczą m.in. Dominik Pańka, Piotr Franczak, Jose Carlos Garcia, Remigiusz Wyrzykiewicz, Jan Przysucha, Marcin Horecki, Grzegorz Mikielewicz. Przy stołach powinniśmy zobaczyć także Dmitrija Urbanowicza. 19-letni Polak był objawieniem ubiegłego sezonu. Zapewne każdy z Was pamięta jego niesamowity występ na marcowym EPT Malta. Dmitrij sięgnął po zwycięstwa w aż czterech turniejach bocznych . To nowy rekord zwycięstw na jednym festiwalu EPT. Najlepiej (pod względem wysokości wygranych pieniędzy) poradził sobie w High Rollerze za €25,300. Za pierwsze miejsce otrzymał €572,300. W turniejach live wygrał już prawie 2,8 miliona dolarów. Z powodu wieku, Dmitrij nie mógł zagrać na WSOP w Las Vegas (wstęp od 21 lat), ale miejmy nadzieję, że tę absencję odbije sobie z nawiązką właśnie w Barcelonie. Zresztą w poprzednich latach, dochodził pięciokrotnie do miejsc płatnych w tym mieście. Jego najlepszy wynik to 3. miejsce w €1,100 No-Limit Texas Hold'em Turbo na EPT Barcelona w 2014 roku. Za ten występ otrzymał czek na €31,950. To tyle, jeśli chodzi o Polaków w Barcelonie. Jeśli natomiast jesteście ciekawi, jakie zmiany przygotowali organizatorzy na 12. sezon EPT, zapraszamy do wysłuchania 71. odcinka naszego podcastu ,,Heads-Up”. Wśród zmian, które warto wymienić są m.in. nowe turnieje boczne (np. Sextuple Omaha, Quintuple Stud, Splitsville Dealer's Choice, Dealer's Choice HORSE), nowe stoły (z ładowarkami USB przy każdym miejscu), nowe żetony, zakaz używania aplikacji Periscope i Meerkat (o obu aplikacjach pisałem tutaj), możliwość trzymania urządzeń elektronicznych na stołach oraz korzystania z laptopów podczas gry przy stole. Powodzenia dla wszystkich Polaków grających na EPT Barcelona. Czekam z niecierpliwością na kolejne sukcesy. * * Posłuchaj najnowszego 71. odcinka pokerowego podcastu ,,Heads-Up", który współprowadzę. Zapraszam na mój nowy profil na Facebooku, gdzie będę dzielić się z Wami ciekawostkami nt. pokera. Znajdziesz mnie na Twitterze. -------------------------------------------------- Zapraszam Was również do poparcia Stowarzyszenia Wolny Poker, w którym walczymy o zmianę ustawy hazardowej. Wejdźcie na WolnyPoker.org i wyraźcie swoje poparcie.,Jakub Suszka