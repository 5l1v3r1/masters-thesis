Jeśli znakomity dziennikarz (Jack McCallum) bierze się za pisanie o najlepszej drużynie w historii sportu to musi powstać książka wybitna. „Dream Team” czyta się tak jak ogląda grę Michaela Jordana, „Magica” Johnsona, Larry’ego Birda, Charlesa Barkleya…czyli z wielką przyjemnością! - Masz kasetę z tym meczem? – zapytał Michael Jordan. - Mam – odparłem, a on powiedział: - Stary, wszyscy pytają o ten mecz. To było najfajniejsze ze wszystkiego, co mi się kiedykolwiek przytrafiło na parkiecie. Tak zaczyna się ta książka. Ci którzy czytali wiedzą, że chodzi o słynny, zamknięty sparing „Dream Teamu” w Monte Carlo. 5 na 5. Najwspanialsi koszykarze świata, drużyna Jordana kontra drużyna „Magica” ("Biali Jordana": Jordan, Pippen, Ewing, Malone, Bird – "Niebiescy Magica”: Johnson, Mullin, Robinson, Barkley, Laettner; kontuzjowani - Drexler i Stockton). Zapis tego meczu, niemal akcja po akcji, miał być magnesem, zapowiadał tę książkę. Ale znajdziecie w niej o wiele, wiele więcej. Bo Jack McCallum to dziennikarz, który przez lata pisał o NBA i na początku lat 90-tych znalazł się w idealnym miejscu i idealnym czasie. Jako reporter „Sports Illustrated” mógł z bliska obserwować jak powstaje legendarna drużyna. Był za kulisami powstawania "Drużyny Marzeń". Nie do końca rozumiem dlaczego czekał ze spisaniem tego wszystkiego ponad dwie dekady, ale super że to zrobił. Znajdziecie tu historię słynnej okładki Sports Illustrated z lutego 1991 roku (chwilę wcześniej MKOl pozwolił zawodowcom występować na Igrzyskach), na której znaleźli się Michael Jordan, „Magic” Johnson, Charles Barkley, Karl Malone, Patrick Ewing i przede wszystkim tytuł: „Dream Team”. I chociaż tekst – pierwszy o tym, że w Barcelonie mogłyby zagrać największe gwiazdy NBA – napisał McCallum, to sam autor przyznaje że nazwa „Drużyna Marzeń” ojców ma wielu i raczej powstała przy burzy mózgów i na którymś z redakcyjnych kolegiów. Dream Team był wyjątkowy i jedyny w swoim rodzaju. To co działo się wokół tej drużyny w Barcelonie daleko wykraczało poza ramy wydarzenia sportowego. Ale – ach, aż trudno dziś w to uwierzyć – wielu było takich, którzy Jordana i spółkę chcieli traktować jak pozostałych. I mowa tu nie tylko o MKOl ale też o broniących amatorskiego sportu amerykańskich działaczach. Wpasować mega-gwiazdy zawodowej koszykówki w ramy amatorskiego sportu było trudno, a bitew – często niemających wiele ze sportem wspólnego – wiele. Ta najsłynniejsza o logo Reeboka zasłonięte przez Jordana (w końcu człowiek Nike'a) flagą USA – już wtedy wzbudziła wielkie zainteresowanie. Ale konfliktów było znacznie więcej. Te sportowe oczywiście też były. No bo dlaczego na Igrzyska nie pojechał Isaiah Thomas? Ta dyskusja – znów z Jordanem w roli głównej – do dziś nie została zakończona. Z „Dream Teamem” przypomnicie sobie te upalne, barcelońskie dni (ja miałem 11 lat:) kiedy reprezentacja Stanów Zjednoczonych wygrywała średnio różnicą 43,8 pkt. (!) a trener Chuck Daly ani razu nie poprosił o czas. Nie było takiej potrzeby. Ale dowiecie się też co działo się między meczami. Kto grał w golfa, kto w karty, a kto co noc balował w nocnych klubach. Przecież koszykarze Dream Teamu na „wycieczkę” do Europy pojechali z rodzinami, a każdy z nich traktowany był na Starym Kontynencie jak Bóg. I to nie tylko przez kibiców ale też innych olimpijczyków. Normalnie nie było! O wzajemnych relacjach, o tym jakie znaczenie miały mistrzowskie pierścienie, o tym co w tej drużynie robił jedyny przedsawiciel „amatorskiego” sportu – Christian Laettner – o tym wszystkim i mnóstwie innych rzeczy przeczytacie u Jacka McCalluma. Dziesiątki historii, anegdot, opowieści. Wszystko składa się w obraz drużyny, która powstała raz w historii i już nigdy jej osiągnięć nikt nie powtórzył. Ale ta książka to też solidna praca wspaniałego dziennikarza. Bo McCallum nie poprzestał na opisie wydarzeń sprzed 22 lat. O nie! On wszystkich członków „Dream Teamu” odwiedził 20 lat później, pisząc tę książkę. Więc jeśli wiecie co dziś porabia Michael Jordan czy „Magic” Johnson, to przy okazji dowiecie się też co robi David Robinson albo dlaczego Clyde Drexler wciąż uważa że był lepszy od Jordana. Będzie też trochę opowieści z historii koszykówki nie tylko amerykańskiej, Dowiecie się kim jest Inspektor ds. Kontroli Jakości Mięsa z Belgradu i o co chodzi z koszulkami Grateful Dead i reprezentacją Litwy. Wspaniała książka, jedyna, niepowtarzalna tak jak Dream Team z Igrzysk olimpijskich w Barcelonie. Dlatego brawa i gratulacje dla wydawnictwa SQN i dla tych którzy "Dream Team" przetłumaczyli. Nie mogło być inaczej - Michał Rutkowski i Paweł Wujec czyli mój "enbiejowy" internet w czasach gdy internetu nie było czyli "Fruwając pod Koszem". Gratuluję, tłumaczenie idealne! PS) Przeczytałem tę książkę od razu po premierze, ale wtedy chwilowo nie miałem czasu na blogowanie:). Dziś nadrabiam zaległości. Przeczytałem ją drugi raz i to jest jakiś powód żeby wrzucić recenzję na bloga. Kto nie czytał - marsz do księgarni!!! "Dream Team" Autor: Jack McCallum Tłumaczenie: Michał Rutkowski, Paweł Wujec Data wydania: 4 grudnia 2013 Cena okładkowa: 39,90 zł Format: 150x215 mm Liczba stron: 352 Wydawnictwo: Sine Qua Non,Krzysztof Sendecki