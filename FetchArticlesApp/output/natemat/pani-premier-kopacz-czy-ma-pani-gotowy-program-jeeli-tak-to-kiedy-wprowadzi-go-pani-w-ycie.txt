W 2015 roku z naszego kraju chce wyjechać prawie 3 miliony Polaków! Pani Premier, czy słyszała Pani o tych dramatycznych informacjach? „Studniówka” rządu Ewy Kopacz jest doskonałą okazją, aby przyjrzeć się działaniom Pani Premier Ewy Kopacz, ale również spojrzeć na całość rządów Platformy Obywatelskiej, czyli na ostatnie 8 lat. Politycy PO mają ogromną łatwość rzucania obietnic, które na ogół nie dają się zrealizować, gdyż nie tworzą żadnego zwartego programu naprawy naszego państwa. Przyznam szczerze, że o dziesiątkach obietnic Ewy Kopacz nie chce mi się nawet pisać i wytykać braku ich realizacji, bo z góry było wiadomo, że tak się stanie. Dla mnie o wiele gorszą sprawą jest to, iż kolejne rządy PO nie mają żadnego pomysłu na rozwiązanie kluczowych problemów z jakimi boryka się nasze państwo, np. na skuteczną politykę prorodzinną i zatrzymanie fatalnych dla naszej przyszłości wskaźników demograficznych, czy na powstrzymanie masowej emigracji młodych Polaków. Niestety zarówno Donald Tusk jak i Ewa Kopacz nie potrafili wyznaczyć sobie głównych priorytetów, których realizacja rozwiązałaby te nasze najważniejsze problemy. Dzisiaj, szczególnie aktualny staje się temat emigracji, gdyż według najnowszych danych jesteśmy na początku tzw. drugiej fali emigracyjnej. Według ostatnio opublikowanego raportu Work Service opracowanego na podstawie badań Millward Brown aż 2,8 mln dorosłych Polaków deklaruje wyjazd kraju w przyszłym roku, a aż 0,7 mln jest przekonanych, że na pewno to zrobi. Te przerażające dane nie robią jednak żadnego wrażenia na rządzącej koalicji Platformy i PSL-u, która jest przekonana, że doskonale rządzi, a wyniki ostatnich wyborów samorządowych ponoć to potwierdzają. Jeśli raport Work Service się potwierdzi i kolejne miliony, w większości młodych, dobrze wykształconych Polaków, wyjedzie za granicę w poszukiwaniu lepszej pracy, nasz kraj czeka prawdziwa katastrofa, zarówno finansowa jak i demograficzna. A przecież w 2007 roku były już premier Donald Tusk mówił o tym, iż "już wkrótce Polacy zaczną wracać z emigracji, bo praca tutaj będzie się opłacać". Niestety, po przeszło 7 latach praca w Polsce dalej się nie opłaca, a młodzi Polacy nie tylko nie wracają do kraju, ale dalej go opuszczają. Dla mnie, ciągle jeszcze młodej osoby, wizja dalszej, tak masowej emigracji jest przerażająca. Już dzisiaj trudno jest mi policzyć jak wielu moich znajomych wyjechało za granicę w poszukiwaniu lepszego życia. Pytam więc Panią Premier, czy ma Pani gotowy program rządu dotyczący powstrzymania masowej emigracji Polaków? Jeżeli tak, to kiedy zamierza go Pani wprowadzić w życie? Dzisiaj, w „studniówkę” rządów Ewy Kopacz i prawie po 8 latach rządów koalicji PO-PSL, apeluję również do rządzących: przestańcie zajmować się błahostkami, skończcie z rządzeniem z dnia na dzień, zajmijcie się wreszcie kluczowymi dla naszego państwa tematami. Tego oczekują miliony Polaków.,Dariusz Joński