Księgarnia jak stacja benzynowa? Na taki pomysł wpadli decydenci z azjatyckiej firmy Eslite. Należące do ich sieci księgarnie w Tajwanie i Hong Kongu są czynne 24 godziny na dobę. I największe oblężenie przeżywają w... godzinach nocnych. Najwięcej miłośników książek, w tym turystów z całego świata, odwiedza główną księgarnię Eslite w Tajpej między 22, a 2 w nocy. Co więcej, mogą oni swobodnie czytać dostępne tam pozycje i nie są zobowiązani do ich zakupu. Komercyjny sklep z książkami pełni więc funkcję zbliżoną do publicznej biblioteki. W jaki sposób księgarnia Eslite wychodzi na swoje? Czerpie zyski z okolicznej bazy lokali takich jak kawiarnie, herbaciarnie, sklepy z winami, butiki czy bary szybkiej obsługi. Dodatkowo księgarnia służy jako centrum życia artystycznego, oferując miejsce na koncerty, występy taneczne, seanse filmowe, wystawy sztuki czy pokazy kulinarne.,Dawid Wojtowicz