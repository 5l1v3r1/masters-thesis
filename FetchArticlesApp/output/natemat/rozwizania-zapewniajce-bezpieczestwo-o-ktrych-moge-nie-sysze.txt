Volvo oferuje szereg przydatnych technologii, które świetnie sprawdzają się w codziennym użytkowaniu samochodu. Wiele z nich jest związanych oczywiście z bezpieczeństwem pasażerów (a nawet pieszych), co jest i od lat było priorytetem dla szwedzkiego producenta. Jednak nie wszystkie rozwiązania, które znajdujemy w obecnych samochodach tej marki są dziełem inżynierów Volvo. Doskonałym przykładem zaadoptowania rozwiązania innego producenta jest funkcja podgrzewania przedniej szyby. Pojawiła się po raz pierwszy w samochodach Ford Motor Company na początku XXI wieku. Volvo Car Corporation było wówczas częścią tego koncernu, ale na wdrożenie tej technologii w swoich pojazdach czekało niemalże 10 lat. Pierwszym pojazdem szwedzkiego producenta, który wyposażono w funkcję podgrzewania przedniej szyby jest model V40, który zadebiutował w 2012 roku. Rozwiązanie to jest przydatne głównie zimą, gdyż dzięki niemu w oka mgnieniu pozbędziemy się lodu i szronu z przedniej szyby. Co więcej, układ ten umożliwia również błyskawiczne odparowanie wewnętrznej powierzchni szyby. Ponadto, interesującym wynalazkiem, które po raz pierwszy zastosowano w samochodach Volvo jest wielowarstwowa szyba klejona. Po raz pierwszy pojawiła się w modelu PV444 już w 1944 roku. Laminowana szyba bardzo szybko zdobyła uznanie i popularność, przez co szybko pojawiła się w pojazdach konkurencji. Dzisiaj większość producentów oferuje takie rozwiązanie w standardowym wyposażeniu swoich pojazdów. Wszystko to za sprawą otwartego patentu Volvo, które zdecydowało się na ten ruch w trosce o bezpieczeństwo wszystkich użytkowników samochodów, nie tylko właścicieli pojazdów z Goteborga. Ciekawym rozwiązaniem Volvo, które ochoczo zastosowali również inni producenci samochodów jest kontrolka niezapiętych pasów bezpieczeństwa. Volvo wprowadziło ją we wszystkich modelach już w 1971 roku. SIPS W 1991 roku Volvo wprowadziło w swoich pojazdach system SIPS, który jest rozwinięciem wzmocnień karoserii montowanych od lat 70 ubiegłego wieku. Składa się on z m.in. z solidnych poprzeczek w drzwiach i wzmocnień w podłodze, które skutecznie rozpraszają energię uderzenia. Ponadto, fotele zamontowane na szynach mogą przesuwać się w czasie kolizji do środka samochodu. SIPS to komputerowo wyliczone drogi i węzły przenoszenia sił pojawiających się podczas kolizji bocznej, dzięki czemu karoseria deformuje się dużo mniej, gdyż energia uderzenia rozprowadzana jest na cały szkielet nadwozia zamiast koncentrować się w miejscu kolizji. System ten zastosowany został po raz pierwszy w modelu Volvo 850 w 1991 roku i miał na celu zmniejszenie ryzyka złamania miednicy. Jego dopełnieniem są boczne poduszki powietrzne, które po raz pierwszy zastosowano w tym samym pojeździe w 1994 roku. Łamana kolumna kierownicy – dzisiejszy standard Volvo jako pierwsze wprowadziło również w swoich samochodach łamaną kolumnę kierownicy. Zanim to rozwiązanie pojawiło się na rynku, to w wielu wypadkach kolumna kierownicy przebijała ciało kierowcy, doprowadzając do jego śmierci. W ten sposób mogła zginąć m.in. ikona popkultury, amerykański aktor filmowy - James Dean. W 1955 roku jadąc Porsche 550 Spyder zderzył się czołowo z Fordem podczas manewru wyprzedzania. Uderzenie w kolumnę kierownicy pogłębiło obrażenia, w wyniku których zmarł słynny aktor, aczkolwiek nie musiało to być bezpośrednią przyczyną jego śmierci. Jechał zbyt szybko, sportowym, małym autem, które podczas zderzenia zostało kompletnie zmiażdżone. W trakcie wypadku łamana kolumna kierownicy zmienia kąt ustawienia dwóch wałków względem siebie (zgina się w przegubie), pochłaniając w ten sposób część energii ewentualnego uderzenia kierowcy o kierownicę. Zmniejsza się w ten sposób ryzyko poważnych urazów klatki piersiowej. Kto wie, może gdyby zastosowano tę technologię już w latach pięćdziesiątych XX wieku, to James Dean przeżyłby ten wypadek? Dziś to rozwiązanie jest wymogiem dla producentów samochodów. WHIPS Volvo wprowadziło również system WHIPS (Whiplash Protection System), chroniący przed urazami kręgosłupa, głównie odcinka szyjnego. Po raz pierwszy wprowadzono go w 1998 roku, a obecnie jest stosowany we wszystkich modelach szwedzkiego producenta. O jego konstrukcji zdecydowały badania przeprowadzone przez Volvo Car Corporation, które wykazały, że już nawet przy niewielkich prędkościach, uderzania w tył samochodu mogą skutkować poważnymi obrażeniami karku i szyi. WHIPS ma zastosowanie właśnie w takich kolizjach, gdyż zmniejsza obciążenie szyi i kręgosłupa użytkowników pojazdu. W rozwiązaniu tym całe oparcie fotela zostało tak skonstruowane, aby w razie uderzenia w tył samochodu chronić kręgi szyjne jadącego. W razie silnego uderzenia od tyłu oparcia foteli oraz zagłówki poddają się ruchowi ciała osoby siedzącej na tym miejscu Podczas rozwoju tego systemu szczególną uwagę zwrócono na fakt ścisłego przylegania zagłówka bezpośrednio do tyłu głowy, który wraz z oparciem fotela absorbuje energię, w taki sposób, aby odcinek szyjny kręgosłupa nie został przeciążony. Zbadano także bezpieczeństwo przy silnych uderzeniach od tyłu przy różnych prędkościach pomiędzy 30 a 50 km/h. Volvo nadal rozwija technologie poprawiające bezpieczeństwo podróżnych. Ostatnio szwedzki producent wprowadził jako pierwszy poduszkę powietrzną chroniącą pieszych. Zastosowano ją w modelu V40 w 2012 roku i całkiem możliwe, że wkrótce znajdzie się ona w wyposażeniu pozostałych modeli Volvo.,Artur Wróbel