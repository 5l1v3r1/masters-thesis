naTemat w niedzielę po raz pierwszy wyszedł do reala na Wielkim Pikniku MaleMENa w Soho Factory przy Mińskiej 25. Setki gości, fajne rozmowy, dużo słońca i dobrej zabawy. Żałujcie, jeśli nie byliście i szykujcie się na piknik za rok! Pogoda na pikniku i wspaniała letnia atmosfera sprawiły, że trudno było wrócić nam do rzeczywistości, dlatego piszemy dopiero dzisiaj. A chcieliśmy przede wszystkim podziękować! Dziękujemy Wam drodzy blogerzy i użytkownicy, którzy odwiedziliście nas w naszej strefie na Wielkim Pikniku MaleMENa i poświęciliście nam chwilkę, żebyśmy lepiej się poznali, już bez pośrednictwa kabli, klawiatur i monitorów. Z imienia i nazwiska nie możemy podziękować wszystkim, dlatego chcemy wyróżnić przede wszystkim osoby, które współtworzyły z nami piknik występując. Sergiusz Pinkwart inspirował swoimi opowieściami o podróżach, Monika Jaruzelska mówiła o swojej autobiograficznej książce "Towarzyszka Panienka", Aleksander Makowski podzielił się z gośćmi tajnymi szczegółami pracy prawdziwego szpiega, a Gabriel Matwiejczyk pasjonująco prawił o winach. Na scenie Wielkiego Pikniku Male Mena wystąpiła również Aleksandra Galewska, wokalistka i blogerka naTemat. Dziękujemy także wszystkim blogerom, którzy podesłali nam swoje książki lub płyty, na loterię, którą zakończyliśmy piknik. Nie możemy też nie podziękować DADO DESIGN, którzy pożyczyli nam idealnie wpasowujące się w nasz kącik pomarańczowe meble. Wielkie podziękowania należą się także, a może przede wszystkim, Olivierowi Janiakowi i Aleksandrze Wieckiej z MaleMENa, za to, że nie tylko umożliwili nam udział w Wielkim Pikniku, ale także byli bardzo pomocni, o czym niech świadczy chociażby to, że redaktor naczelny MaleMENa Olivier Janiak, gdy szukaliśmy stołu dla reporterów wydających wtedy naTemat spod chmurki, chciał nam użyczyć swoje osobiste biurko z redakcji. Jeszcze raz wszystkim dziękujemy i zapraszamy za rok!,Redakcja naTemat