W tym roku zapisy do Biegu Rzeźnika trwały 12 minut. Tylko dlatego tak długo, że serwery co chwilę padały z przeciążenia. Na liście rezerwowej jest ok. 400 par. A mówimy o jednodniowym biegu, który ma długości 80km i wiedzie przez całe Bieszczady. Zapisy mężczyzn do Biegu Katorżnika (błoto na poligonie koło Lublińca) trwały 5 minut. Bieganie ekstremalne stało się popularne. Czasami aż za bardzo. Pokochaliśmy bieganie. Przebiegnięcie półmaratonu stało się już niemal obowiązkiem. Na 21 kilometrów porywają się nawet osoby, które biegają od miesiąca. Pewnie, jakoś dotrą do mety. 35.PZU Maraton Warszawski ukończyło ponad 8500 osób (dla porównania w 2003 roku – niewiele ponad 300). Naturalne jest to, że szukamy nowych wyzwań. Pomimo wysypu imprez Ultra (dystans dłuższy niż 42 kilometry), triatlonów czy innych ekstremów (np. Bieg Katorżnika) na te imprezy coraz trudniej się zapisać. Każdy chce się sprawdzić. Dla organizatorów to i radość i kłopot. Z jednej strony łatwiej o sponsorów, zgodnie z prostymi zasadami popytu/podaży można podnieść opłatę startową. Z drugiej jednak rosnące ryzyko, że na imprezie pojawią się ludzie nieprzygotowani. O ile trasę miejskiego biegu można zabezpieczyć karetkami, to np. w górach trzeba angażować GOPR. Czas reakcji służb medycznych znacząco się wydłuża. Pamiętam kubeł zimnej wody jaki wylała mi na głowę doświadczona koleżanka kiedy pierwszy raz chciałem wystartować w Biegu Rzeźnika. „A ile ty masz maratonów w ogóle? Ile wybieganych kilometrów?” Przyjąłem lekcję z pokorą. Po kilku latach i wielu zakrętach sportowych 20-go czerwca wreszcie stanę na starcie w Komańczy. Będę miał wtedy za sobą 19 maratonów, ok. 15000km w nogach i dużo mocniejszego ode mnie partnera – Łukasza. Trzymajcie za nas kciuki. :) Po 8 latach regularnego biegania chwycę swe marzenia. Bieganie uczy cierpliwości.,Tomasz Staśkiewicz