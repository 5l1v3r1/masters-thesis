Skoro zbyt długie siedzenie w czasie pracy jest szkodliwe, to stojący pracownik będzie bardziej produktywny. Do takich wniosków doszli autorzy badania reprezentujący amerykańską uczelnię Texas A&M University. Ale nie dla wszystkich wyniki ich pracy badawczej są wiarygodne. Zdaniem Dr. Jacka Callaghana, naukowca z Uniwersytetu Waterloo w Kanadzie, nie ma jednoznacznych dowodów na to, że praca „na stojaka” wiąże się ze wzrostem produktywności w miejscu pracy. W jego ocenie taki model pracy ma co najwyżej neutralny wpływ na wydajność pracowników. Jak w takim razie wyjaśnić wnioski przedstawione przez badaczy z Teksasu? Okazuje się, że przy tym badaniu nie zastosowano metody randomizacji, czyli losowego rozdziału badanych osób do grup porównawczych. Dodatkowo na miejsce badania wybrano call center, gdzie stojącymi konsultantami byli nowi pracownicy obsługujący nowych klientów. Telefony przy biurku z siedzeniem odbierali zaś ich doświadczeni koledzy, którzy zajmowali się sprawami znanych już osób. Eksperci nie podważają tezy, że biurka bez siedzeń mogą poprawiać samopoczucie pracowników, zwłaszcza, jeśli niwelują ból związany ze zbyt długą pracą w pozycji siedzącej. Ale zarazem nie ma podstaw do twierdzenia, że automatycznie przekładają się na większą efektywność personelu.,Dawid Wojtowicz