Co w ciągu ostatnich dwóch tygodni wzbudza największe emocje wśród internautów? Ich uwagę przykuło m.in. niesamowite wideo, na którym widać antylopy przebiegające przez jezdnię. Film został odtworzony ponad 3,5 miliona razy. Co jeszcze cieszy się popularnością na Youtube? Serwis Youtube to gigant w sieci jeśli chodzi o filmy przesyłane przez użytkowników. I choć dwa tygodnie temu rozpoczęły się wakacje, to jego twórcy nie robią sobie wakacji od wgrywania ciekawych nagrań. Od kilku dni furorę robi krótkie wideo zarejestrowane przez podróżnika robiącego sobie samochodowe safari po Afryce. Widok, jaki przyszło mu obejrzeć na żywo, jest nieprawdopodobny. Stado zwierząt uciekających przed gepardem paraliżuje ruch samochodowy, wzbudzając sensację wśród oglądających wydarzenie. Innym wartym uwagi nagraniem jest najnowsza reklama Hondy. Firma, która powstała pod koniec lat czterdziestych, chce w ten sposób podkreślić swoje sukcesy odnoszone na różnych polach. Japońska spółka produkuje nie tylko samochody, ale też samoloty czy... traktory. Dłonie Hondy, bo tak nazywa się opisywany spot, wszystko szczegółowo pokazują. Ponad milion wyświetleń osiągnął występ sześcioletniej uczestniczki amerykańskiej edycji programu „Mam talent”. Dziewczynka przygotowała utwór black metalowy, którym od pierwszych sekund „poruszyła publikę”.,Antoni Rokicki