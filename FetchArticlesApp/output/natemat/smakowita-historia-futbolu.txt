Mam w rękach drugi tom „Mojej historii futbolu” Stefana Szczepłka. Autor to znany dziennikarz sportowy, wnikliwy obserwator i komentator piłki nożnej, specjalista od piłkarskich gawęd z kraju i ze świata. Książka to pozycja tegoroczna, świeża, choć tuningowana, poszerzona i zaktualizowana w stosunku do wersji sprzed dekady, ale niezmiennie z pietyzmem napisana i szybko czytelnika wciągająca. Ukazała się nakładem wydawnictwa Sine Qua Non z Krakowa. Tom pierwszy „Mojej historii futbolu”, przypomniany w ubiegłym roku, poświęcony został piłce na świecie i „połknąłem” go w ostatnie wakacje. Tom drugi zostanie „połknięty” w najbliższych dniach. Dedykowany jest polskiej piłce nożnej. Ale nie tylko samej grze. To trochę kronikarska i trochę artystyczna opowieść o polskim sporcie złączonym z innymi aspektami naszego życia. Trochę jest tam magii i finezji, trochę sztuki, garść nienawiści, miłości i niespełnionych nadziei, z dodatkiem poświęcenia, pasji, ciężkiej pracy i wiary w dobrą przyszłość. Czyli wszystko to, co definiuje nas jako ludzi i Polaków - zakochany przecież w piłce nożnej naród. Książka wydana została w bardzo dobrym czasie. Polska reprezentacja piłkarska, po wielu latach posuchy, zaczęła odnosić sukcesy i przypominać sobie czasy dawnej świetności. Gdzieś znikł tumiwisizm i bylejakość, które widać było na murawie jeszcze kilka lat temu. Zamiast nich pojawiły się emocje, walka i zaangażowanie do końca, czyli to, za czym wielu kibiców bardzo tęskniło. Mecze eliminacji do Mistrzostw Europy dały powody do optymizmu i spoglądania w przyszłość z wiarą, że to początek czegoś, co będzie naprawdę udane i będzie powodem do chluby. Że zaczniemy cieszyć się z sukcesów piłkarzy grających tu i teraz, a nie tylko tych, co grali w prehistorycznych – zdawałoby się dziś – czasach. Polecana przeze mnie pozycja to smakowite danie, okraszone dodatkowo wieloma anegdotami, dokumentami, czasem humoreskami, gawędami niby z innych światów, a jednak wciąż o piłce. Do tego ubarwiona fantastycznymi fotografiami piłkarzy i okraszona skarbami prawdziwego kibica – zdjęciami koszulek, plakatów, biletów… Wszystko to wpisane w kontekst aktualnej sytuacji w kraju i na świecie – politycznej, gospodarczej, społecznej – która kształtowała nie tylko historię powszechną, ale też życie i kariery artystów i rzemieślników piłki, a wraz z nimi rzeszy kibiców. To lekcja naszej historii opowiedzianej w sposób nietuzinkowy, bo przez pryzmat piłkarskiej murawy, trybun i szatni, a przez to bardzo ciekawy. Myślę więc, że książka Stefana Szczepłka zada kłam ostatnim badaniom o niskim poziomie czytelnictwa w naszym kraju. A jeśli jeszcze nasi piłkarze na francuskich mistrzostwach dostosują się poziomem gry do poziomu tej książki, to będziemy mogli być o przyszłość tej reprezentacji naprawdę spokojni. Serdecznie tego życzę.,Sławomir Kamiński