Ukraina potrzebuje europejskich turystów i przedsiębiorców, a nie transportów broni i "wyrazów zaniepokojenia" na Twitterze. Drastyczny spadek wartości hrywny, choć bolesny dla dużej części mieszkańców, powinien stanowić sygnał do wzmocnienia korzystnej dla obu stron wymiany gospodarczej, a nie załamywania rąk i kontrproduktywnego biadolenia, jaka to ta nasza Ukraina biedna. W reakcji na wrzucone przeze mnie na prywatnego Facebooka zdjęcie z kijowskiego Majdanu Niezależności dowiedziałem się od znajomych, że jestem pusty, pozbawiony empatii i zrozumienia dla cierpienia Ukraińców. Wszystko dlatego, że z radością przyjąłem fakt, że za nocleg w centralnym punkcie europejskiej stolicy zapłaciłem w przeliczeniu 12 zł (w kilkunastoosobowej sali i z menelami śpiącymi na klatce, ale co tam). Ponoć oznaką "empatii i zrozumienia" byłby płacz nad losem biednych mieszkańców tego pięknego kraju, dla których owe 12 zł to dużo więcej, niż dla nas. Owszem. Pytanie tylko, czy sami od Brytyjczyków przylatujących do Polski na tanie wakacje oczekujemy współczucia czy funtów szterlingów? Owo "współczucie" dla Ukrainy, przejawiające się w wyobrażeniu panującej tam apokalipsy, w rzeczywistości przyniosło Ukraińcom dużo więcej strat niż pożytku. Przemysł turystyczny, pomimo oszałamiającego potencjału, praktycznie całkowicie zamarł. Największą winę za to ponoszą oczywiście wojujący w Donbasie separatyści i "zielone ludki" - paniczny chór polskiego społeczeństwa żyjącego w napędzanym przez TVN strachu stał się jednak ich nieodłącznym sojusznikiem. Mieszkania w dynamicznie rozbudowującym się Kijowie można dziś kupić za 1200zł za metr kwadratowy. Dwudaniowy obiad w popularnej sieci gastronomicznej zjemy za 5 zł. Wszystko to za sprawą gwałtownego załamania się kursu ukraińskiej waluty, która w odniesieniu do dolara jest dziś pięciokrotnie tańsza niż przed 10 laty. Warto jednak zwrócić uwagę na potencjalne szanse, jakie rodzi taka sytuacja. Lekcją niech będzie przypadek Grecji. Pośród wielu czynników społeczno-instytucjonalnych, ekonomiści nie mają wątpliwości, że brak możliwości regulacji kursu był jedną z przyczyn panującego tam kryzysu. Spadek wartości narodowej waluty, choć sam w sobie rodzi wiele problemów, mógłby uratować miejsca pracy, które w obliczu braku autonomii w zakresie polityki monetarnej stały się nieatrakcyjne. Ukraińska produkcja dzięki spadkowi kursu hrywny stała się zwyczajnie tania. Wprawdzie proces deindustrializacji w tym kraju po rozpadzie ZSRR nastąpił w jeszcze bardziej drastyczny sposób niż w Polsce, mimo wszystko w czasie zaledwie kilkudniowego pobytu dostrzegłem przynajmniej kilkanaście obiecujących kierunków potencjalnej współpracy z europejskimi przedsiębiorcami. Bogata spuścizna radzieckiej szkoły inżynierów zrodziła wiele prywatnych firm zajmujących się np. produkcją maszyn rolniczych. Dzięki atrakcyjnemu przelicznikowi walutowemu ich zakup staje się dla unijnych firm zwyczajnie opłacalny. To samo dotyczy m.in. produkcji odzieżowej, kosmetyków i wielu innych. Co ciekawe, rynek produktów ekologicznych/organicznych zdaje się być bardziej rozwinięty niż u nas, co wbrew stereotypom może pozycjonować Ukrainę jako wiodącego eko-producenta w Europie wschodniej. Zamiast więc zastanawiać się nad wysyłaniem Ukraińcom narzędzi wzajemnego unicestwienia i dziecinnej zabawy symboliką, warto maksymalnie ułatwić ukraińskim przedsiębiorcom dostęp do unijnego rynku. Jeśli UE chce już wysyłać na Ukrainę pieniądze, warto zadbać o to, aby zostały przeznaczone na przećwiczone formy wsparcia wymiany gospodarczej, choćby w postaci gwarancji i kredytów eksportowych. Druga sprawa to turystyka, która do niedawna stanowiła istotną gałąź gospodarki. Nawet panikujący przy każdej okazji polski MSZ w poradniku "Polak za Granicą" stwierdza wyraźnie, że . Czego chcieć więcej? Podróże do pięknego Lwowa czy majestatycznego Kijowa nie są obarczone żadnym stopniem ryzyka. W połączeniu z niskim kursem hrywny stanowią wręcz idealne miejsce na spędzenie niedrogiego urlopu. Chcesz pomóc Ukrainie? Pojedź tam na wakacje! Koniec końców trzeba odpowiedzieć sobie na proste pytanie, co jest Ukraińcom bardziej potrzebne - nasz błękitno-żółty cover na FB, czy nasze pieniądze?,Maciej Kowalski