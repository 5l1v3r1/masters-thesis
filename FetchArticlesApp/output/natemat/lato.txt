Upalne lipcowe popołudnie, powietrze „stoi w miejscu”. Nawet owady się pochowały przed żarem z nieba. Burza przyszła i poszła, pozostawiając po sobie „ mały deszcze z dużej chmury”. Lenistwo, ach słodkie lenistwo, leżak, książka, maliny zerwane z krzaka, zimna woda z lodem. Lato. Tak właśnie wygląda lato. Działkowcy, ci prawdziwi, mogą sobie pozwolić na takie lenistwo stosunkowo rzadko, niestety. No chyba, że mają na działce tylko murawę, kilka ozdobnych krzewów i betonowego grila. Wszyscy inni zbierają wiśnie, czereśnie, truskawki, maliny, morele. Przy ciepłej i suchej pogodzie konieczne jest odpowiednie nawadnianie upraw. Dużo wody potrzebują warzywa korzeniowe, kapustne i dyniowate, a także fasola. Nie zapominajmy o nawożeniu pomidorów, które potrzebują dużo azotu i potasu, odpowiedzialnego za ich smak i trwałość. Pomidorom warto także usunąć zbędne pędy boczne wyrastające z kątów liści. Nadszedł czas zbioru ziół. Liście oregano, tymianku, szałwii, estragonu, cząbru i mięty zbieramy przed okresem kwitnienia, ponieważ w okresie kwitnienia zioła te tracą swój aromat. Zioła można ususzyć wieszając w przewiewnym miejscu, bądź zamrozić. Ja częśc ziół mrożę, część suszę. Przy suchej i słonecznej pogodzie pamiętajmy o regularnym podlewaniu roślin ozdobnych. Warto trzymać się zasady, iż lepiej podlać obficie raz w tygodniu, niż co dzień powierzchownie. Dzięki rzadszemu, ale obfitemu podlewaniu w glebie zgromadzi się zapas wilgoci, a rośliny będą zmuszone do głębszego zakorzeniania się. Najefektywniejsze jest podlewanie późnym popołudniem, gdyż rośliny mogą wtedy korzystać z wilgoci przez cały wieczór i noc. Ziemię należy spulchniać za pomocą motyki, aby zapobiec powstawaniu na grządkach i rabatach głębokich pęknięć w ziemi, mogących powodować uszkodzenia korzeni roślin. Dzięki spulchnianiu, w glebie będzie dłużej utrzymywać się wilgoć po podlewaniu lub opadach deszczu. Na rabatach bylinowych i pod krzewami ozdobnymi warto zastosować ściółkowanie. Ściółka ogranicza rozwój chwastów i wyparowywanie wody z gleby. Dzięki temu nie będzie konieczne tak częste podlewanie roślin. Nie zapominajmy o podlewaniu trawnika, o koszeniu już nie wspomnę. Warto także po raz kolejny nakarmić wszystkie rośliny w ogrodzie nawozem naturalnym czy też syntetycznym. Na koniec pozostawiam wyrywanie chwastów, które należy do najmniej ulubionych prac w ogrodzie. Aha i przycinajcie wszystkie przekwitłe kwiatostany. Większość roślinek odwdzięczy się wam za to ponownym kwitnieniem. A poza tym odpoczywajcie , najlepiej w cieniu , na leżaku ze szklanka zimnej wody.,Beata Wielgosz