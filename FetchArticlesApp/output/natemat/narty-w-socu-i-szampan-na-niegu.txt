Śnieg przez całą zimę, setki znakomicie przygotowanych tras dla narciarzy i snowboardzistów, dla łyżwiarzy lodowiska na jeziorach u podnóży majestatycznych gór, a dla wszystkich baseny termalne, klimatyczne bary i knajpki na stokach oraz komfortowe hotele i przytulne pensjonaty – to tylko część atrakcji, jakie proponuje turystom Karyntia, jeden z najpiękniejszych regionów Austrii. Nie będzie przesady w opinii, że w tej części Europy niewiele jest równie wspaniałych terenów narciarskich, jak te w Karyntii. Trasy na południowej stronie austriackich Alp są zwykle skąpane w słońcu i jest to jeszcze jeden powód rosnącej popularności Karyntii, jako wyjątkowego miejsca do uprawiania sportów zimowych. Zimą jest tu bowiem prawie o 100 godzin więcej słońca, niż w regionach na północ od głównej grani Alp. Przez cały dzień, w pełnym słońcu, można szaleć na nartach w Ski-Challenge Stella Ronda w Gerlitzen Alpe. To miejsce wyjątkowo atrakcyjne dla średniozaawansowanych narciarzy i dla rodzin z dziećmi. Trasy są tu szerokie, świetnie naśnieżone, z nowoczesnymi wyciągami oraz szkółkami narciarskimi dla początkujących. Prawdziwy raj dla narciarzy, snowboardzistów, łyżwiarzy, saneczkarzy i amatorów skialpinizmu znajduje się na Turracher Höhe, ponad 1 700 metrów nad poziomem morza, dzięki czemu śnieg zalega tu od października aż do końca maja. Narciarze mają do dyspozycji ponad 40 km tras o różnym stopniu trudności, kilkanaście wyciągów i – gdy narty już nie bawią – kilometrowy tor saneczkowy, którym można zjechać nad jezioro Turracher See. Mogą też wstąpić na partyjkę Eisstockschiessen, będącego miejscową odmianą carlingu. Żeby zaś strzaskać się na heban trzeba koniecznie zaliczyć poranną wycieczkę na nartach „Early Morning Skiing”. A w Turrach i Goldeck rozpocząć dzień na nartach już o 6:30. Wziąć udział w krótkim wypadzie i kreślić pierwsze ślady na porannym śniegu to prawdziwa rozkosz. Dla spragnionych, zwłaszcza z kraju, w którym zabronione jest spożywanie na stoku, coś wyjątkowego – szampan i inne napoje, nie tylko wyskokowe, serwowane na słonecznych stokach przez butlerów (Pistenbutler). To właśnie w rejonie Turracher Höhe, kilkanaście lat temu, po raz pierwszy pojawili się panie i panowie we wspaniałych strojach, o nienagannych manierach, którzy najpierw z należną uwagą zapoznają się z oczekiwaniami turystów, aby po chwili, z uśmiechem, spełniać ich wszelkie, nawet najbardziej ekstrawaganckie zachcianki. A wszystko oczywiście w niezwykłych okolicznościach przyrody. Wiele świetnie skomunikowanych ze sobą i doskonale naśnieżonych tras, z kilkudziesięcioma nowoczesnymi wyciągami narciarskimi i miejscami zabaw dla dzieci, znajduje się wokół Bad Kleinkirchheim, które – jak sama nazwa wskazuje – słynie również ze znanego w całej Europie kompleksu kąpielisk termalnych. Wyjątkową atrakcją tego miejsca są również wycieczki „Ski vor 9” (narty przed dziewiątą), na które zaprasza sam wielki Franz Klammer, austriacki narciarz alpejski, mistrz olimpijski z Innsbrucku oraz dwukrotny złoty medalista Mistrzostw Świata. Nowoczesne i komfortowe kolejki linowe z podgrzewanymi siedzeniami w Nassfeld czy Gerlitzen, wymagające trasy w Turrach i na zboczach Katschberg oraz najwyżej położone w Karyntii – Mölltaler Gletscher/Ankogel i ośrodek narciarski Grossglockner/Heiligenblut w scenerii trzytysięczników – zapewniają świetną zabawę, z gwarancją śniegu, także w pełni wiosny. Z kolei w najmniejszych ośrodkach – Lavanttal i Nockberge – poza wspaniałymi trasami narciarskimi są i inne atrakcje, nie pozostawiające czasu na nudę po zdjęciu nart. Trudno w tym miejscu nie wspomnieć o jeziorze Weissensee, położonym prawie tysiąc metrów nad poziomem morza, największym naturalnym lodowisku w Europie. Od połowy grudnia jest tu kilkadziesiąt kilometrów znakomicie utrzymanych torów łyżwiarskich i dziesiątki boisk do hokeja. Po lodzie, jak po zwykłej drodze latem, przemieszczają się konne zaprzęgi i wędrują setki turystów. Podobnie zresztą jak na dziesiątkach innych jezior, w całej Karyntii. „Jeden na wszystkie” to dewiza karynckiego TOPSKIpassu. Jest on uniwersalnym kluczem do wszystkich ośrodków narciarskich Karyntii. Oprócz niego dostępne są także regionalne skipassy z wieloma atrakcyjnymi usługami dodatkowymi. Dzięki włączeniu do nich na przykład wstępu na baseny termalne w Bad Kleinkirchheim lub darmowych tygodni „Ski for free” stanowią świetną ofertę słonecznych zimowych przeżyć dla starszych i najmłodszych.,Kärnten Werbung