Lionel Messi znany jest wszystkim miłośnikom piłki nożnej. Można nie lubić jego FC Barcelony, ale chyba nikt nie zarzuci mu, że jest złym piłkarzem. To człowiek, którego talent już zapisał się na kartach historii. Nie powinno więc dziwić, że FIFA również w tym roku wręczy mu Złotą Piłkę. Problem w tym, że informacja o tym powinna być tajemnicą do 11 stycznia. To właśnie wtedy w szwajcarskim Zurychu odbędzie się gala FIFA, podczas której okaże się, który z nominowanych sportowców został uznany przez federację za najlepszego. Za osiągnięcia w 2015 roku, oprócz Leo Messiego nominowany jest Cristiano Ronaldo i Neymar. W środę na oficjalnej stronie federacji na chwilę pojawiła się jednak tabela w wynikami głosowania.Ten obrazek może oznaczać, że ktoś przez pomyłkę wstawił wyniki plebiscytu. O ile wybór Messiego jest oczywisty, wyciek wyników głosowania może zepsuć niespodziankę najlepszej piłkarce. Prawdopodobnie zostanie nią Niemka Celia Sasić. Przypomnijmy, że Złota Piłka FIFA przyznawana jest od 2010 roku na podstawie głosów oddawanych przez kapitanów i selekcjonerów reprezentacji zrzeszonych z FIFA, oraz głosów dziennikarzy sportowych z całego świata.,Barbara Kaczmarczyk