Fitness to inwestycja w siebie i twierdzenie to należy potraktować jako coś oczywistego, z czym dyskutować nie potrzeba. Zwłaszcza jeśli ceni się swój czas i chce się go dobrze wykorzystać. Istnieje jednak szereg czynników, na które mamy wpływ, a które mogą zadecydować o tym, że nasz cel treningowy realizowany jest w bardziej lub mniej skuteczny sposób. Choć można omawiać różne aspekty dziedziny fitness, tym razem mam na myśli zdrowie i efekty estetyczne, do których dążą uczestniczki zajęć. Redukcja tkanki tłuszczowej oraz rozwój i rzeźba mięśni sprawiają, że panie czują się bardziej kobieco. By tak rzeczywiście było, należy zadbać o jeden z najważniejszych atrybutów kobiecości. Ochronę piersi i ich dobrą kondycję zapewnia dobrze dobrany biustonosz treningowy. Anatomiczna budowa piersi Piersi to wyjątkowy narząd, który jak twierdzą specjaliści (dla ciekawych senologia to właśnie nauka o piersiach) w życiu pozapłodowym zmienia swoją objętość oraz funkcje. Składają się nań tkanka gruczołowa wraz z otaczającym ją ciałem tłuszczowym i pokrywająca je skóra, a także sieć naczyń krwionośnych, limfatycznych i nerwów. Położone są symetrycznie między trzecim a siódmym żebrem, dołem pachowym oraz mostkiem na przedniej ścianie klatki piersiowej. Podtrzymywane są przez - zbudowane z tkanki łącznej - więzadła Coopera. Biust podczas treningu Podczas treningu biust podlega różnym przeciążeniom i drganiom. W ciągu wykonywania różnych ćwiczeń zmienia się ich położenie (głównie w płaszczyźnie góra-dół, ale nie tylko), przez co tkanka łączna ulega nieodwracalnemu rozciągnięciu. W czasie joggingu każdy krok oznacza dla piersi zmianę położenia o ok. 9 cm. Lekcja fitness to również podskoki, marsz, trucht, zmiana położenia ciała itd. Ostatecznie sprawia to, że niezadbany biust traci swoją elastyczność i jędrność. Dodatkowo uczestniczki mogą odczuwać dyskomfort, ból i szarpanie, przez co nie ma mowy o tym, by skupić się na poprawnym technicznie wykonaniu ćwiczenia. Często zmniejsza się też intensywność pracy, którą wykonują, choć tak naprawdę stać je na więcej. Dlaczego sportowy? Nie musi być tak zawsze i właśnie z tego względu zaleca się noszenie dobrze dobranego biustonosza sportowego. Ogranicza on ruchy biustu o 74%, podczas gdy bielizna tradycyjna (nawet bardzo dobrej jakości) jedynie o 38%. W czasie zajęć sportowych zapotrzebowanie na tego typu ochronę znacznie się zwiększa i jest to wystarczający powód, by sięgnąć po taki produkt. Zgodnie z prawami fizyki, im większy jest biust, tym większym podlega obciążeniom. Natomiast jego właściwą ochroną i pielęgnacją powinna być zainteresowana każda kobieta. Z tego względu na rynku dostępne są rozmiary miseczek zarówno A, jak i E czy H. Zdecydowanie lepiej sięgać po te, które w rozmiarówce mają podaną wartość obwodu pod biustem oraz wielkość miseczki niż opatrzone jedynie literką S/M/L itd. (Small/Medium/Large). Większa ilość podanych parametrów sprawia, że możemy lepiej dobrać biustonosz do indywidualnych potrzeb. Zwłaszcza, że tak naprawdę każde piersi są inne. W razie problemów warto doradzić się przy wyborze profesjonalnej braffiterki, która posiada wiedzę teoretyczną, ale również doświadczenie we właściwym doborze tej części garderoby. Na co zwrócić uwagę? Porządny biustonosz treningowy powinien zapewniać swobodę wykonywanych ruchów i w żadnym wypadku ich nie krępować. Wykonany jest z delikatnych materiałów, nie powodujących podrażnień skóry oraz zapewniających jej właściwe oddychanie. Wnętrze miseczek wykończone jest bezszwowo a te, które pojawiają się w innych miejscach są miękkie i gładkie. Szerokie, regulowane ramiączka i taśma pod biustem zapewniają mu właściwe podtrzymanie oraz odciążają ramiona i kark. Obwód i trzymanie paska okalającego obwód klatki piersiowej powinny umożliwiać włożenie tam jednego palca. Wówczas całość będzie spełniała swoje funkcje, ale nie będą powstawały w tym miejscu obtarcia. Ważne jest, aby nie były zbyt elastyczne. Trafniejszym wyborem okazują się również te modele, które posiadają zapięcie z przodu od tych wkładanych przez głowę. Chroni to tkaninę przed zbyt szybkim rozciąganiem. Jeśli miseczka się marszczy, to znak, że dobrze sięgnąć po mniejszy rozmiar. Z kolei fałdy na biuście spowodowane są tym, że nie mieszczą się one w miseczce i sygnalizują, że w tym wypadku należy wybrać większy. Piersi w żadnym wypadku nie powinny ocierać się o siebie. Ostateczny test to wykonanie kilku podskoków i ruchów ramion na boki oraz nad głową. Dobrze dobrany biustonosz zapewni inną, lepszą jakość ćwiczeń. Właściwa ochrona biustu pozwala wyeliminować czynniki demotywujące do podjęcia aktywności fizycznej i skupić się na właściwych celach treningowych. Możliwe jest również odczuwanie rzeczywistej satysfakcji z ćwiczeń i osobistych postępów. Kto spróbował, ten wie. ,Magda Piestrzyńska