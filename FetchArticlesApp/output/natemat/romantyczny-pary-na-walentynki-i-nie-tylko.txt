Najbardziej romantyczne miasto świata ma do zaoferowania swoim gościom naprawdę ogromną liczbę pięknych miejsc, w których można urządzić walentynkową randkę z prawdziwego zdarzenia. To prawda, że najbardziej romantyczny jest Paryż przemierzany piechotą, lutowe temperatury nie sprzyjają jednak niekończącym się spacerom. Polecamy kilka obowiązkowych przystanków. Najlepsze ciasteczka w Paryżu Pierre Hermé to znany cukiernik, którego słynne makaroniki uchodzą za najlepsze w mieście. W Paryżu ma kilka cukierni, które bardziej być może stosownie byłoby nazwać słodkimi butikami. Wypieki są pyszne, prawie przesadnie słodkie i misternie piękne. Makaroniki kosztują dwa euro. To całkiem drogo jak na takie malutkie ciastka. Wszyscy jednak zgodnie twierdzą, że warto, bo pomimo sporej konkurencji, wypieki Pierre Hermé wciąż są najlepsze w mieście. Seksowna bielizna od Chantal Thomass Tak, kupowanie bielizny na walentynki jest tak samo pomysłowe, jak sprawienie ukochanej bukietu róż i serduszkowej bombonierki. Z drugiej strony, czy jest jakiś inny dzień w roku, który można celebrować kupując koronkowe majtki? Chantal Thomass to marka bardzo luksusowa. W Polsce można dostać je w kilku miejscach, jednak ani wybór, ani klimat naszych luksusowych butików bieliźnianych nie może równać się z tym oryginalnym - paryskim. I tak, jak w wielu wypadkach, kiedy mężczyzna kupuje kobiecie bieliznę, można zastanawiać się czy robi to dla niej, czy tak naprawdę dla siebie. Trudno jest mi jednak uwierzyć, że są kobiety, które nie ucieszyłyby się z kompletu od tej projektantki. No i chyba tylko tutaj można dostać seksowny biustonosz z motywem wieży Eiffla. Kolacja z najlepszym widokiem Four Seasons to znana sieć luksusowych hoteli. Nie trzeba w nim koniecznie rezerwować pokoju, żeby móc nacieszyć oko bogatymi wnętrzami. Bar i restauracja są otwarte dla wszystkich i podobnie jak sam hotel słyną ze swojej bezbłędności. Le Cinque to restauracja odznaczona aż dwiema gwiazdkami Michelin. Na obiad trzeba będzie trochę wydać, ale naprawdę warto. Szczególnie, jeżeli postaramy się o stolik z widokiem. Miłość zamknięta na kłódkę Na sam koniec należy wspomnieć o miejscu być może oczywistym, ale w dniu zakochanych - raczej obowiązkowym. Most zakochanych, czyli Pont des Arts, to jedyny drewniany most w Paryżu, z którego do Sekwany odfrunęło chyba najwięcej kluczyków na świecie. Jeżeli masz intencję pozostać już na zawsze ze swoją ukochaną lub ukochanym, kupcie mocną kłódkę i wypiszcie na niej Wasze inicjały. Znajdźcie wolne miejsce na Moście Zakochanych, zatrzaśnijcie na nim kłódkę i klucz wyrzućcie do rzeki. Potem czas na pocałunek. Idealnie romantyczne walentynki zakończcie wracając do hotelu bryczką. Przesada? Raz w roku można pozwolić sobie na tyle, a nawet jeszcze więcej cukru i lukru.,Maja Święcicka