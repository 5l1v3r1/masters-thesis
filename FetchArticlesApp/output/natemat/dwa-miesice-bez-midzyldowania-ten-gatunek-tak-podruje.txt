Naukowcy z Francji zajęli się odkrywaniem tajemnic fregat. Przedmiotem ich badań nie są jednak uzbrojone okręty, tylko rodzina żyjących w strefie tropikalnej ptaków oceanicznych z rzędu pelikanowych. Wśród przedstawicieli fauny fregaty uchodzą za mistrzów lotu – potrafią szybować bez przerwy nawet przez kilka miesięcy! Zafascynowani zdolnościami fregat naukowcy z National Center for Scientific Research (CNRS) we Francji postanowili szczegółowo przestudiować, co sprawia, że te wyjątkowe ptaki są w stanie zdobyć się na tak duży wysiłek. Aby pozyskać potrzebne informacje, przypięli przedstawicielom tego gatunku zasilane energią słoneczną nadajniki. Urządzenia pomiarowe, w jakie wyposażone stado ptaków, zmierzyły takie parametry jak prędkość uderzeń skrzydeł, częstość akcji serca, przyspieszenie czy wysokość. Ustalono, że średni dzienny dystans pokonywany przez fregaty wyniósł 410 km. Największe rekordy biły młode osobniki. Jeden z nich przemierzył 55 000 km (więcej niż wynosi obwód Ziemi, czyli 40 075 km) w przeciągu 185 dni. Podczas tak długiej podróży robił krótkie postoje na wyspach, a w jego przypadku przerwa wyniosła mniej niż 4 dni.W raporcie badawczym ornitolodzy dużo miejsca poświęcili metodom żywienia się fregat w czasie ich długich lotów. Niektóre osobniki po prostu kradły pożywienie od innych lecących obok nich ptaków. Głównie jednak zdobywały pokarm, szybując tuż nad powierzchnią oceanu i wypatrując płynących ryb czy kałamarnic. Niekiedy chwytały też wyskakujące z wody ryby, które były przeganiane przez inne drapieżniki. Badanie francuskich ornitologów nie odpowiedziało jednak na inne kluczowe pytanie: w jaki sposób te niezwykłe ptaki zasypiają, skoro pozostają w powietrzu przez tyle tygodni i miesięcy? W odkryciu tej tajemnicy mają jednak pomóc miniaturowe rejestratory dokonujące zapisu EEG. Dzięki temu badaniu eksperci rozstrzygną, czy fregaty śpią z otwartymi oczami.,Dawid Wojtowicz