PiS utrzymał trzy mandaty w Senacie. Wczoraj w wyborach uzupełniających do Senatu RP wybrano Izabelę Kloc, Zofię Koc i Jarosława Rusieckiego – wszyscy startowali z PiS-u. Frekwencja w poszczególnych okręgach nie przekroczyła 10 procent. Najniższą frekwencję – 6,62% (17 tys. z blisko 258 tys. uprawnionych do głosowania) – odnotowano w okręgu nr 47, czyli w powiatach garwolińskim, mińskim i węgrowskim (woj. maz.). Zofia Koc uzyskała wynik 58,35% głosów. Nowa senator jest magistrem etnologii i absolwentką Podyplomowego Studium Samorządu Terytorialnego i Rozwoju Lokalnego na Uniwersytecie Warszawskim oraz radną sejmiku mazowieckiego. Drugie miejsce zajął kandydat Platformy Obywatelskiej Dariusz Jaszczuk, który zdobył 28,81% głosów. Na trzecim miejscu z 6,42% głosów zakończył wybory Krzysztof Bosak z Ruchu Narodowego. W dwóch miejscowościach tego okręgu: Dębe Wielkie i Grębków wyborcy oddali 100% ważnych głosów. W pierwszej z nich zwyciężył kandydat PO Dariusz Jaszczuk, w Grębkowie zaś prawie 7-krotną przewagę uzyskała Zofia Koc. W okręgu 73 (powiaty mikołowski, rybnicki i Rybnik, woj. śl.) frekwencja wyniosła 9,44%. Dotychczasowa posłanka PiS Izabela Kloc uzyskała 6 pkt. proc. przewagi nad posłem PO – Markiem Krząkałą i zwyciężyła wynikiem 48,56% głosów. Nowa senator ukończyła studia na Uniwersytecie Śląskim, Katolickim Uniwersytecie Lubelskim oraz studia podyplomowe dotyczące zarządzania, przedsiębiorczości i funduszy europejskich w Akademii Ekonomicznej w Katowicach. Z trzecim wynikiem (5,31% głosów) uplasował się kandydat Kongresu Nowej Prawicy – Maciej Urbańczyk. Frekwencja wyborcza w okręgu wyniosła 9,44% i była najwyższa w tych wyborach. W związku ze zwycięstwem Izabeli Kloc zwolni się mandat poselski w okręgu sejmowym nr 30. Kolejną osobą z listy PiS, która może objąć wolny mandat, jest przedsiębiorca z Rybnika – Stanisław Sobierajski. W wyborach parlamentarnych w 2011 roku zdobył 2 097 głosów. W okręgu 82 (powiaty: opatowski, ostrowiecki, sandomierski, skarżyski, starachowicki, woj. św.) frekwencja wyniosła niecałe 8%. Jarosław Rusiecki (PiS) zwyciężył z kandydatem PSL – Kazimierzem Kotowskim różnicą 361 głosów (37,04% do 35,71%). Trzecie miejsce z wynikiem 14% zajął poseł Platformy Obywatelskiej – Zbigniew Pacelt. Nowy senator ukończył socjologię na Katolickim Uniwersytecie Lubelskim. Od 2005 roku pełnił funkcję posła na Sejm RP. Jego przejście do wyższej izby Parlamentu skutkuje wprowadzeniem do Sejmu nowego posła z sejmowego okręgu wyborczego nr 33. Kolejną osobą z listy PiS, która może objąć wolny mandat, jest były poseł Marek Kwitek, który w wyborach parlamentarnych w 2011 roku zdobył 3 726 głosów. Po wyborach uzupełniających skład polityczny Senatu RP pozostaje bez zmian. Zwolnione przez polityków PiS mandaty zyskali kandydaci Prawa i Sprawiedliwości. W Senacie zasiada obecnie 62 senatorów Platformy Obywatelskiej, 28 z Prawa i Sprawiedliwości, 4 senatorów niezależnych, 2 reprezentantów Polskiego Stronnictwa Ludowego oraz jeden z ramienia Klubu Parlamentarnego Sprawiedliwa Polska. Zaprzysiężenie nowych senatorów odbędzie się na najbliższym posiedzeniu Senatu, które rozpocznie się 24 września 2014 roku. Na portalu MamPrawoWiedziec.pl można znaleźć więcej informacji o obecnych posłach, senatorach, europosłach i prezydentach miast (m.in. biogramy, oświadczenia majątkowe, głosowania sejmowe). Mamprawowiedziec.pl Projekt realizowany w ramach programu Obywatele dla Demokracji, finansowanego z Funduszy EOG. Opracowanie: Roman Andrzej Stańczyk,MamPrawo Wiedziec.pl