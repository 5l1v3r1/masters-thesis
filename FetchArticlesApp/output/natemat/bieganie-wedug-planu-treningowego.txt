Bieganie to sport wyjątkowo indywidualny. Każdy ma swoją motywację, aby trenować, a najlepsze jest to, że można to robić po swojemu. Nie ważne, ile biegasz i jak. Jednak apetyt rośnie w miarę… biegania. Chcemy więcej, lepiej, szybciej… Zaangażowanemu biegaczowi przyda się więc plan biegowy. Do czego służy? Jak go dobrać? Krok po kroku Aby trenować według planu, trzeba najpierw rozpoznać swoje możliwości, potrzeby i wyznaczyć cele. Jeżeli chcemy trafnie określić te elementy, należy więc poczynić kilka kroków. Krok 1 – określ stopień zaawansowania • Absolutnie początkujący Absolutnie początkujący biegacz to osoba, która wcześniej nie miała do czynienia z bieganiem. I dobrze: kiedyś trzeba zacząć! A liczą się chęci i motywacja do nauki. • Początkujący Czyli biegacz, który ma za sobą kilka treningów i już ostrzy sobie zęby na wyższe poziomy zaawansowania! • Średniozaawansowany Czyli biegacz, który trenuje regularnie, biega kilka razy w tygodniu i ma niezłą wydolność! • Zaawansowany - Biegacz, który ma duże doświadczenie, wie czego chce. Robi mocne treningi, wyznacza sobie coraz to większe wyzwania. • Tak zwany „Morderca” Biegacz, którego określimy tym mianem to osoba absolutnie zafiksowana na punkcie biegania, podejmująca każde wyzwanie! Na swoim koncie ma dziesiątki kilometrów i na pewno niejeden maraton. Krok 2 – określ cel Plan treningowy musi do czegoś prowadzić. Pytanie tylko, na co chcesz pracować i jakie są twoje biegowe plany? Istnieje kilka klasycznych dystansów, do osiągnięcia których dążą biegacze na różnym szczeblu zaawansowania. Oto kilka z nich. • 5 km - Trasa obejmująca 5 km to pierwszy pułap, jaki najczęściej stawiają sobie biegacze. Osoby, które kochają bieganie, kochają również dystans na 5 km – krótki, przyjemny i optymalny. Trenując regularnie, nie jest trudno sprostać temu wyzwaniu, za to satysfakcja z osiągniętych celów jest wielka! Tego typu trening dedykowany jest początkującym biegaczom oraz osobom, które biegają od czasu do czasu, wplatając właśnie taki trening w inne aktywności. • 10 km i 15 km - Plany biegowe na 10 km i 15 km są oczywiście bardziej wymagające, ale biegacz początkujący lub średniozaawansowany powinien poradzić sobie bez problemu. Ile czasu zajmie osiągnięcie celu? Wszystko zależy od twoich predyspozycji i systematyczności. Zadowalający wynik na 10 km możesz wykonać już w 10 tygodni. Jak wyglądają czasy dla tego typu treningów? W sprzyjających warunkach i z dobrym planem treningowym można spokojnie wyrobić tak zwaną „dziesiątkę” w 40 minut. Cały sekret tkwi właśnie w dobrze skomponowany planie. Co jest dalej? Kolejny pułap wyzwania, tym razem dedykowany biegaczom o naprawdę niezłej wytrzymałości. Kiedy biegacz „wybiega” już swoje plany na, nazwijmy to, „klasyczne kilometraże” (sprawdzające się przy codziennych treningach), wówczas przychodzi myśl o większym kalibrze. Najpierw o półmaratonie, a później o maratonie. Plany na półmaraton są o wiele bardziej zaawansowane. Składają się z kilku etapów i wymagają systematyczności i wytrwałości. Znajdziemy w nich urozmaicone biegi, ćwiczenia, dokładne wytyczne i strategię. Trzymając się takiego planu można zrobić na przykład maraton w 3:30, przygotowując się do tego w 18 tygodni (4 treningi w tygodniu). Teoretycznie więc wszystko jest możliwe. Mając dobry plan biegacz jest w stanie sprostać niemalże każdemu wyzwaniu. Kto może ułożyć plan biegowy? Na dobrą sprawę każdy może samodzielnie zaplanować swój treningowy dziennik z konkretnymi celami. Określamy założenie, rozpoznajemy własne możliwości i zastanawiamy się, jak stopniowo zwiększać intensywność treningów, aby wszystko poszło, jak po maśle. Jeżeli jednak jesteś biegaczem-amatorem (pytanie: kto nie jest?), warto skorzystać z planów przygotowanych przez osoby, które po prostu się na tym znają. Biegacze z wieloletnim stażem, trenerzy personalni, instruktorzy, sportowcy. Biegając pod ich „okiem” mamy pewność, że nie robimy sobie krzywdy. A przecież to kontuzja lub przetrenowanie mogą nas zepchnąć z toru i z realizacji planów nici! Stając na starcie maratonu, warto mieć przeświadczenie, że wcześniej odwaliliśmy kawał solidnej roboty. Co daje bieganie według planów? Plany treningowe mają wiele plusów. Przede wszystkim: pomagają osiągnąć cele, idąc krok po kroku. Co poza tym? • Urozmaicają biegową rzeczywistość • Uczą różnych technik treningowych • Budują wydolność i kondycję biegacza. Dzięki takim treningom budowanie wytrzymałości jest o wiele łatwiejsze! • Pokazują, jak ciekawie planować treningi, by osiągać sportowe cele • Minimalizują ryzyko kontuzji i przetrenowania • Pomagają wrócić do formy po roztrenowaniu • Budują wiarę biegacza we własne możliwości. Nie pozawalają zbyt łatwo się poddać! Co więc pozostaje? Korzystać z planów i stawiać sobie wyzwania. Realne wyzwania z planem, który się sprawdzi. Nie ma większej satysfakcji niż udany sezon biegowy, w którym zliczyliśmy maraton, a może nawet… ultramaraton? Rok 2015, który rozpocznie się lada moment to dobry czas, aby wybrać sobie plan i zabierać się niezwłocznie do jego realizacji. Życzymy powodzenia!,Przemysław Niemczuk