Zwiedzanie Nowego Jorku wcale nie musi być drogie! Jak więc ciekawie spędzić czas w tym mieście, nie wydając ani centa? Poniżej przedstawiam na to 50 pomysłów. Nie ma się co czarować: wycieczka do Nowego Jorku do najtańszych nie należy. Już sam bilet lotniczy z Polski trochę kosztuje (aczkolwiek jeśli jesteśmy elastyczni czasowo, to da się znaleźć perełki), a nocleg w tym mieście na ogół jest drogi. Również za jedzenie trzeba zapłacić sporo, do tego doliczając wysokie napiwki (no chyba że jesteśmy gotowi jeść pizzę za dolara naprzemiennie z bajglami). Drogie są także bilety na wszelkiego typu turystyczne atrakcje - ale tu mam dobrą wiadomość: w Nowym Jorku jest mnóstwo sposobów na ciekawe spędzenie wolnego czasu zupełnie za darmo! Oczywiście niektórych rzeczy przeskoczyć się nie da - podziwianie panoramy Manhattanu z tarasów widokowych na Empire State Building, Rockefeller Center czy WTC One kosztuje. Ale jeśli budżet nie pozwala wam na szaleństwa, to uwierzcie: da się poczuć klimat Nowego Jorku bez wydawania gór pieniędzy. Zamiast więc stać w kolejkach do kas, możecie skorzystać z poniższych pomysłów na darmowe spędzenie wolnego czasu w NYC. Niektóre opisane miejsca są typowo turystyczne, a inne pozwolą wam się poczuć jak prawdziwi nowojorczycy :) Oto moje 50 propozycji: 1. Przepłyń promem z południowego krańca Manhattanu na Staten Island (po drodze podziwiając m.in. Statuę Wolności). 2. Zrób sobie spacer po Brooklyn Bridge i zobacz zapierającą dech w piersiach panoramę Manhattanu. 3. Odwiedź Museum of Modern Arts (MoMA) w piątek po 16.00. 4. Pobiegaj po Central Parku (jak rasowy, dbający o linię nowojorczyk). 5. Idź na window-shopping na Piątą Aleję. 6. Przespaceruj się po artystycznym SoHo i odwiedź The Earth Room. 7. Zobacz oryginalnego Kubusia Puchatka w The Public Library. 8. Zwiedź siedzibę nowojorskich masonów. 9. Usiądź na ławce w Washington Square Park i poobserwuj śpieszących się nowojorczyków. 10. Porozmawiaj po polsku na ulicach dzielnicy Greenpoint. 11. Wejdź do centrum handlowego Saks i zobacz dział z butami, który ma swój własny kod pocztowy. 12. Zrób sobie zdjęcie ze słynnym bykiem na Wall Street. 13. Idź do dawnego urzędu miasta na Wall Street i zobacz biblię, na którą przysięgał George Washington podczas jego zaprzysiężenia na pierwszego prezydenta USA. 14. Usiądź na schodach na The Union Square i obserwuj tętniący puls miasta. 15. Zobacz wzruszający pomnik WTC: dwa wielkie baseny w miejscu zburzonych wież World Trade Center. 16. Odwiedź 9/11 Memorial Museum we wtorek po godzinie 17.00. 17. Idź na niedzielną mszę do St. Patrick's Cathedral - najsłynniejszej katedry w NYC, stojącej tuż naprzeciwko prawdziwego pomnika kapitalizmu: Rockefeller Center. 18. Poobserwuj sprzedawców w tętniącym życiem Chinatown. 19. Usiądź przed najsłynniejszym salonem Apple na świecie. 20. Poopalaj się na Great Lawn albo Sheep Meadow w Central Parku. 21. Zrób sobie spacer wśród okazałych brył budynków Rockefeller Center (w okresie świątecznym koniecznie zobacz słynną choinkę). 22. Poobserwuj ciekawe murale na hipsterskim Williamsburgu. 23. Przejdź się po The High Line - parku, który powstał w miejscu torów kolejowych. 24. Zobacz gwiezdne konstelacje na suficie The Grand Central. 25. Zrób sobie długi spacer po Broadway'u z Downtown (Battery Park) aż do Central Parku - albo jeszcze dalej, jeśli starczy ci sił (bo to naprawdę dłuuuga ulica). Drugą połowę pomysłów na darmowe atrakcje i więcej zdjęć znajdziecie na moim blogu.,Dorota Sierakowska