Co może być największą zachętą do zakupu auta hybrydowego? Niesamowicie niski apetyt na paliwo. W przypadku debiutującego w Polsce Aurisa jest to zaledwie 3.7l paliwa na 100km podczas jazdy w mieście! Toyota Auris w Polsce stała się jednym z atrybutów tzw. leminga, jakim to pogardliwym (?) mianem określa się (głownie w prawicowych mediach i na prawicowych blogach) mieszkańców dużych miast, pracujących w korporacjach i popierających jedną z największych w kraju partii. Kto by pomyślał, że nawet niewinny samochód może stać się dla niektórych znakiem rozpoznawczym sympatii politycznych, jakie wyznaje jego właściciel. Toyota Auris Hybrid zadebiutuje w polskich salonach w połowie kwietnia. Aut w podstawowej wersji będzie kosztować 84900zł. Co można otrzymać w zamian? Auto będzie wyposażone w mechaniczne serduszko o łącznej mocy 136KM. W jego skład wchodzi silnik benzynowy o pojemności 1.8l (pracujący w cyklu Atkinsona, dzięki czemu jest o 30% mniej obciążony) oraz silnik elektryczny z akumulatorami niklowo metalowymi. Hybrydowy Auris będzie mógł pędzić z prędkością maksymalną 180 km/h a do setki będzie rozpędzać się w 10.9 sekundy. Zobacz także: Jak wygląda prawdziwe życie prototypów? Układ hybrydowy pozwoli na przejechanie w trybie w pełni elektrycznym do dwóch kilometrów przy prędkości do pięćdziesięciu km/h. System hybrydowy zaprojektowano tak, aby jak najczęściej korzystał on z trybu elektrycznego. Z układem napędowym współpracować będzie automatyczna elektrycznie sterowana skrzynia biegów E-shift. Stosowanie się do zasad ekonomicznej jazdy ułatwi kierowcy specjalny ekran, na którym będą umieszczone odpowiednie wskaźniki. Hybrydowa Toyota Auris będzie także odróżniać się wyglądem od wersji standardowych, wyposażonych w silniki benzynowe i wysokoprężne. Tylne lampy będą wyposażone w diody LED, Auto będzie posiadać matowo grafitowy dolny grill oraz dyfuzor tylnego zderzaka a także specjalnie dla niego opracowane wzory felg w rozmiarze piętnastu i siedemnastu cali. Wnętrze wersji hybrydowej będzie wyróżniać się niebieskimi przeszyciami tapicerki oraz błękitną dźwignią zmiany biegów. Przestrzeń pasażerska nie będzie w jakikolwiek sposób zmniejszona i będzie oferować tyle przestrzeni, co w autach z tradycyjnym napędem. Wszystko przez to, że akumulatory zasilające silnik elektryczny rozmieszczono pod tylną kanapą. Auto w podstawowej wersji będzie wyposażone w siedem poduszek powietrznych, system stabilizacji toru jazdy, system kontroli trakcji, system wspomagający pokonywanie podjazdów, automatyczną klimatyzację, system multimedialny Toyota Touch oraz audio z zestawem głośnomówiącym Bluetooth. Zobacz także: Dlaczego Polacy nie chcą kupować nowych aut? Toyota Auris w wersji z silnikiem benzynowym o pojemności 1.6l i skrzynią automatyczną CVT kosztuje dziesięć tysięcy złotych mniej. Zdaniem producenta, kwota dziesięciu tysięcy złotych, którą trzeba dopłacić przy zakupie hybrydy, zwróci się już po przejechaniu pięćdziesięciu tysięcy kilometrów. Wiele osób obawia się zakupu auta elektrycznego, albo hybrydowego ze względu na strach przed wysokimi kosztami wymiany akumulatorów. W przypadku tego auta producent udziela dziesięcioletniej gwarancji na akumulatory układu (oraz pięć lat gwarancji na system hybrydowy). Zgodnie z raportem TUV, hybrydowy Auris poprzedniej generacji okazał się najbardziej niezawodnym samochodem na rynku w kategorii wiekowej 4-5 lat.,Michał Lisiak