Co jakiś czas powraca temat wciągnięcia pokera na Igrzyska Olimpijskiej. Pomysł wydaje się na pierwszy rzut oka niedorzeczny, ale jest przynajmniej jeden argument ,,za”. Macie rację. Poker z wysiłkiem fizycznym ma kontakt tylko wtedy, gdy pokerzyści wrzucają żetony do puli, albo podnoszą karty. To żartem. Ale faktem jest, że pokerzyści dbają o formę fizyczną i trenują na siłowni, żeby później móc usiedzieć po kilkanaście godzin przy stole/ przed komputerem. Gdy kilka lat temu zaczynałem swoją przygodę z pokerem, pomysł, żeby poker był dyscypliną olimpijską bardzo mi się podobał. Po pewnym czasie zmieniłem zdanie, ale teraz widzę jeden, jedyny plus obecności pokera na IO. Jest to tylko i wyłącznie element promocyjny. Poker już od wielu lat na Zachodzie jest uznawany za taką samą grę, jak szachy i brydż. To po prostu kolejna gra umiejętności, gdzie analityczny umysł i strategiczne myślenie są ważniejsze, niż muskulatura w stylu Arnolda Scharzeneggera. Wprowadzenie pokera do ,,rodziny sportów olimpijskich”, jak to się ładnie nazywa pozwoli raz na zawsze zerwać z hazardową łatką niesłusznie przyklejoną tej grze. Poker ma w sobie taki sam element szczęścia, jak skoki narciarskie, curling, czy rzut kulą. W każdej dziedzinie życia musisz mieć trochę szczęścia (obok talentu), aby odnieść sukces. Gdyby sir Alex Ferguson nie miał szczęścia, nie wygrałby meczu z Nottingham Forest w Pucharze Anglii w sezonie 89/90, wyleciałby z pracy. A wtedy nie bylibyśmy świadkami jego wspaniałych triumfów z Manchesterem United przez ćwierć wieku. Jeśli poker ma pojawić się na Igrzyskach Olimpijskich to ważniejsze od kwestii formalnych i spełnienia wymogów, ważniejszą rolę odegrają pieniądze. To dzięki nim Soczi dostało prawo organizacji ZIO, a Katar kupił sobie mundial w 2022 roku. Czy nam się to podoba, czy nie ,,pieniądz rządzi światem”, jak mówi tytuł jednego z filmów dokumentalnych. Kluczowe dla pokera będzie więc znalezienie odpowiednich pieniędzy. Partnerem mogłaby być z pewnością telewizja ESPN, która mocno promuje pokera na swoich antenach i co roku przeprowadza transmisję ,,na żywo” z finału Main Eventu World Series Of Poker (turniej wyłania nieoficjalnego mistrza świata). Także FOX Sports wspiera transmisje z World Poker Tour. W Europie relacje z turniejów pokerowych możemy oglądać m.in. dzięki Eurosportowi. Poker też wniósłby sporo pieniędzy i wartości od siebie. Wartość samego tylko rynku pokera online w USA szacuje się na 3,3 miliarda dolarów! W Polsce (gdyby poker był legalny) budżet państwa zarobiłby rocznie minimum 100 milionów euro! Ważne byłoby znalezienie także globalnego partnera w stylu Samsunga. Jeśli środowisko pokerowe miałoby taką umowę, zobaczcie, jak inaczej pokera by odbierano. Przeciętny widz zadałby sobie pytanie ,,czy Samsung sponsorowałby hazard? Nie”. W 2013 roku Samsung wydał na reklamę i marketing porażające 14 miliardów dolarów! Nawet niewielki kawałek tej kwoty przeznaczony na ,,współpracę” ze środowiskiem pokerowym zrobiłby sporo dobrego. Jeszcze do niedawna koreański gigant sponsorował World Cyber Games. Nie widzę powodu, dla którego nie mógłby na podobnych zasadach wspierać pokera. Wielką rolę do odegrania miałoby też PokerStars. Myślę, że jako największy pokerroom online też byliby zainteresowani wsparciem starań pokera, jako dyscypliny olimpijskiej, chociaż jak zaznaczam, poker nie ma nic wspólnego z takimi sportami. Pokerroomy w prosty sposób zyskałyby na tym. Wracamy do schematu myślenia: poker → Igrzyska → sport, dobra zabawa. A to przełoży się na napływ nowych klientów do pokera online. Na tym skorzystają więc firmy, ale i sami gracze. Więcej nowych klientów, więcej pieniędzy do wygrania, więcej pieniędzy na organizację turniejów live. Jeden element będzie napędzać kolejny. Oczywiście pojawia się też wiele pytań. Np. o to, kto organizowałby kwalifikacje do IO? Poker, w przeciwieństwie do piłki nożnej nie posiada takiej organizacji jak FIFA (i dobrze, korupcja nam nie potrzebna), jest zdecentralizowaną grą. Co prawda istnieje International Federation Of Poker, ale nikt nie traktuje ich poważnie. Panowie tworzą jakieś dziwne odmiany pokera i wzajemnie się adorują. Skoro olimpijczycy reprezentują swoje kraje, jak wybieraliśmy kadrę narodową? Można zorganizować turnieje kwalifikacyjne, ale wracamy do pierwsze pytania- kto miałby je zorganizować? Boję się, że gdyby odpowiedzialne było za to IFP i federacje krajowe wchodzące w ich skład, na Igrzyskach zobaczylibyśmy zupełnie anonimowe osoby. Jasne, oni też są potrzebni. A skoro IO już od dawna nie są zawodami dla amatorów, również w przypadku pokera, powinni wtedy zagrać także zawodowi pokerzyści. To Phil Hellmuth, Daniel Negreanu, Liv Boeree, czy Sam Trickett (jeśli by zagrali) będą gwarantem przyciągnięcia zainteresowania widzów. To oni są najbardziej rozpoznawalni. Pytanie, czy i kiedy poker znajdzie się w programie Igrzysk Olimpijskich. Szczerze, nie wiem. Ale obstawiam, że zajmie to minimum 10-15 lat. Jednak kluczowa będzie sprawa pieniędzy. Jeśli nawet poker dla niektórych to brzydka panna na wydaniu, odpowiedni posag i tak zrobi swoje. Posłuchaj najnowszego odcinka pokerowego podcastu ,,Heads-Up”. Rozmawiamy m.in. o tym, czy poker powinien zawitać do programu Igrzysk Olimpijskich. Znajdziesz mnie także na Twitterze. -------------------------------------------------- Zapraszam Was również do poparcia Stowarzyszenia Wolny Poker, w którym walczymy o zmianę ustawy hazardowej. Wejdźcie na WolnyPoker.org i wyraźcie swoje poparcie.,Jakub Suszka