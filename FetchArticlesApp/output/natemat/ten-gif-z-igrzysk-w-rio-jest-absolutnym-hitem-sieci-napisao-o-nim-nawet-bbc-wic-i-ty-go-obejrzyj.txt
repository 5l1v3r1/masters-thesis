Igrzyska Olimpijskie w Rio obfitują w niezapomniane momenty. Dają też ogromne pole do popisu internautom, którzy masowo tworzą memy, filmiki i GIFy. Ten jeden stał się absolutnym hitem sieci. Obejrzano go miliony razy, a wywiad z jego twórcą przeprowadziło BBC. Momenty triumfu i radości, niesamowite akrobacje, pobite rekordy, ale też wpadki. Tym wszystkim żyje internet podczas Igrzysk Olimpijskich w Rio de Janeiro. Jednak wyczyny Michaela Phelpsa czy zawodników startujących w konkurencjach gimnastycznych nie mogą się równać popularnością z wyczynem dwóch skoczków synchronicznych. Chen Aisen i Lin Yue zdobyli złoty medal w skoku synchronicznym z 10 metrów. Jeden z internautów był zachwycony ich precyzją. Stwierdził, że są tak dokładni, że byliby w stanie trafić do kubka z wodą. No i stworzył o tym GIFa, którego zamieścił w serwisie Imgur. W ciągu dwóch dni obrazek obejrzało tam 10 milionów internautów, a to przecież tylko ułamek, bo szybko zaczął on krążyć po innych serwisach. – Rozmawiałem ze znajomymi o tym GIF-ie i powiedzieli mi, że już go widzieli. Nie mogli uwierzyć, że to ja go zrobiłem – mówi Chris Nik w rozmowie z BBC.,Kamil Sikora