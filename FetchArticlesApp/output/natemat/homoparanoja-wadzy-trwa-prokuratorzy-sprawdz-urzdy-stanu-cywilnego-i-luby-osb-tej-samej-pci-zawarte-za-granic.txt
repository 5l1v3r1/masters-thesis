O tym, że obecna władza ma obsesję na punkcie homoseksualizmu, wiadomo nie od dziś. Przyczyna tejże owiana jest słoną tajemnicą. Jeszcze. Z jakiegoś powodu, z dużym zaangażowaniem, najwięcej o seksie gejowskim deliberują prawicowi publicyści i politycy również prawej strony sceny politycznej. Wtórują im najbardziej męscy z męskich i polscy z polskich, namiętnie zainteresowani homoseksualistami-narodowcy. Wszyscy uczepili się tematu, jak rzep psiego ogona i sprawiają wrażenie jakby chcieli za każdym razem coś istotnego powiedzieć, ale jeszcze nie mają odwagi. Jak czują się z tym ich dziewczyny, żony i dzieci? Trudno wywnioskować. Trzeba byłoby zapytać dziewczyny, żony i dzieci. Ja przyznam czułbym się co najmniej nieswojo, gdyby mój ojciec nieustannie rozważał o kontaktach seksualnych dwóch panów. Pewnie nieśmiało zacząłbym coś podejrzewać. Na szczęście nie wszyscy z nich mają dziewczyny, żony i dzieci. A kotom myślę jest obojętne kto z kim i jak. Kiedy już taki zmęczony polską rzeczywistością Polak tkwi w przekonaniu, że nie może wydarzyć się nic bardziej absurdalnego, niż to, co do tej pory się wydarzyło, również i przecież w jego Polsce, władza, gdyby ktoś zapomniał, że ma homoseksualną paranoję, tak na wszelki wypadek przypomina obywatelom, że ją ciągle ma. Zastępca Prokuratora Generalnego przygotował pismo, które rozesłał prokuratorom regionalnym. W piśmie tym przypomina, iż prokuratorzy mają stać na straży prawa i ustalić ile aktualnie trwa postępowań o wydanie zaświadczenia o stanie cywilnym. Dotyczy to osób tej samej płci, które zawarły za granicą związek małżeński. Zaznaczył jednocześnie, że niedopuszczalne jest przyjęcie przez kierownika Urzędu Stanu Cywilnego oświadczenia o wstąpieniu w związek małżeński, jeśli został zawarty za granicą i jeśli sprawa tyczy się dwóch kobiet, bądź dwóch mężczyzn. Gdyby ktoś pytał po co ta nadgorliwość? Przecież i tak upokorzone pary zmuszone są emigrować do świata cywilizowanego w poszukiwaniu godności i uregulowań prawnych. Odpowiadam. Wszystko w myśl zasady: W teorii wiadomo. Chodzi o to, żeby ani w księgach, ani w Kraju, ani nigdzie nie było gejów i lesbijek. W praktyce może to oznaczać tyle, że każdy prokurator, w dowolnym momencie będzie mógł wszcząć postępowanie w każdej sprawie, która toczy się o wydanie takiego zaświadczenia. Nadal nasuwa się pytanie, ale po co? Nie mają ważniejszych rzeczy do roboty? Zabójstwa, napady, włamania, kradzieże, przemoc słowna w internecie? - podkreślają. Zasiać strach, niepewność i przypomnieć o pełnej kontroli nad życiem prywatnym obywatela. Ta sytuacja otwiera furtkę do inwigilacji nie tylko nad tym kto z kim, kiedy i gdzie? Ale może też spowodować psychologiczną presję wywieraną na Urzędników Stanu Cywilnego. Urzędnicy wiedząc, że są na cenzurowanym, będą się bali wydawać zaświadczenia o stanie cywilnym osobom chcącym zawrzeć związek małżeński za granicą. Na samą myśl o ewentualnych postępowaniach prokuratorskich, nawet najbardziej życzliwy urzędnik nie będzie chciał ryzykować. W wielu Krajach w których związki osób tej samej płci są unormowane prawnie, wymaga się do zawarcia takiego związku zaświadczenia o stanie cywilnym partnerów. O dokument występuje się w Kraju, z którego partnerzy pochodzą. Na szczęście nie wszystkie Kraje takiego dokumentu wymagają. Jak to się przekłada na życie? Wyobraźmy sobie parę mężczyzn w średnim wieku. Polacy. Wykształceni, inteligentni, bardzo przyjaźni i niezwykle szczęśliwi. Mieszkają od dziesięciu lat w Hiszpanii. Tam dziesięć lat temu zalegalizowali swój związek. Ze sobą są od lat dwudziestu. Wszystko co posiadają jest ich wspólną własnością na którą ciężko obaj pracowali. Dom, samochód, oszczędności, konto w banku. Gdyby któremukolwiek coś się stało, rodzina mieszkająca w Polsce może odebrać połowę majątku temu, który pozostanie. Tak to wygląda w życiu codziennym. Z powodu osobistych uprzedzeń i paranoi polskich polityków, ludzie tacy jak Ci dwaj panowie mimo, że mieszkają z dala od Polski, muszą spisywać testament i szereg umów u notariusza, bo polskie prawo nie respektuje legalnych związków zawartych w innych Krajach. Sporo trzeba mieć w sobie nienawiści do ludzi, jeśli odczuwa się tak ogromną potrzebę niszczenia czyjegoś miru. Może niech zamkną wszystkich homoseksualistów w więzieniach, dadzą wikt i opierunek. Na wolności zostanie kwiat polskiej inteligencji. Wrażliwi, pracujący, rozwijający polską kulturę, sztukę, medycynę, prawo - kibole. Politycy zaś będą bronili życia. Plemnika i komórki jajowej, bo narodzone niestety będzie stanowiło problem. Dlatego dla ich właśnie rozlatującej się gospodarki najlepiej żeby urodziło się martwe. Odpada 500+ i ewentualne 4000 PLN za niepełnosprawne, a i kościół przy okazji zarobi na pogrzebie. Poza tym zawsze istnieje ryzyko, że będzie gejem, Żydem, albo dzieckiem urodzonym w Syrii, tak jak kilka osieroconych i sponiewieranych przez los dzieci z Aleppo. Tych dzieci, co to Ci postawni mężowie stanu z PiS tak bardzo się przestraszyli.,Damian Maliszewski