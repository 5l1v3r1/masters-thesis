Ilość aut z instalacją LPG w Polsce jest najwyższa w Europie. Wiadomo – z autem „na gaz” jest po prostu taniej, a inwestycja w montaż instalacji może się zwrócić nawet do roku. Czy jednak faktycznie warto instalować gaz skoro przeciwnikom aut na LPG nie brakuje argumentów przeciw? Po polskich drogach jeździ najwięcej aut na gaz w całej Europie. Na świecie jesteśmy na 2 miejscu, a minimalnie wyprzedzają nas tureccy kierowcy. Szacuje się, że co dziewiąte auto zarejestrowane w Polsce „ma wbitą” w dowodzie rejestracyjnym pieczątkę informującą o instalacji LPG w pojeździe. Moda, czy faktycznie mniejsze koszty? Postanowiliśmy to sprawdzić. Finansowo się opłaca Przed zakupem auta większość z kierowców najprawdopodobniej rozważa budżet instalacji – czy to się właściwie opłaca? Rzecz istotna i bardzo ważna dla naszego portfela. Załóżmy, że standardowy Kowalski jeździ standardowym Peugeotem 407. Jego auto ma 143 KM, a pojemność silnika to 2.0. Postanowiłem zadzwonić z perspektywy Kowalskiego do jednego z najlepszych zakładów montażu instalacji gazowej we Wrocławiu. - Koszt takiej instalacji to wydatek rzędu 2.400 – 2.800 zł – mówi mi pracownik, który nie chce zdradzać nazwy firmy bez zgody właściciela, który przebywa obecnie na urlopie. - Różnica w cenie spowodowana jest elementami wyposażenia instalacji – dodaje. Jak tłumaczy, auto może mieć zbiornik na gaz o pojemności na przykład 48 litrów albo 60 litrów. Kolejna różnica to zakup reduktora to LPG – są lepsze i gorsze, trwałe i mniej trwałe. Kierowcy zapłacą też dodatkowe 100 zł jeśli zdecydują się mieć wlew gazu obok wlewu paliwa, a nie na błotniku z tyłu auta. Kowalski dziennie pokonuje 30 kilometrów. Praca, czasem dowóz dziecka do szkoły, zakupy. Od czasu do czasu dalsza trasa. Średnio daje to około 900 kilometrów miesięcznie, ale z minimum jednym wypadem weekendowym należy dołożyć kolejne 400. Jego auto (silnik 2.0) spala 10,5 litra na 100 km. Miesięcznie z jego baku znika około 135 litrów. Średni koszt benzyny PB95 to około 5.68 zł/1 litr, a więc wydatek miesięczny na transport u Kowalskiego wynosi prawie 770 złotych. Średnia cena gazu to około 2.35 zł/ 1 litr. Auto z dobrze zamontowaną instalacją spala około 15% więcej niż jazda na benzynie, a więc w tym przypadku będzie to 12 litrów. Kowalski mając instalację gazową miesięcznie zapłaci za LPG około 366 złotych. Zużycie paliwa na gazie jest minimalne, a instalacja sekwencyjna potrzebuje benzyny tylko do rozgrzania silnika. W takiej sytuacji spalanie benzyny wynosi około 0,2 l/ 100 km. Kowalski do 366 zł za gaz musi dorzucić zakup 2,6 litrów benzyny, czyli około 15 zł. Jego budżet zamyka się w kwocie około 380 zł. Zwróci się po 8 miesiącach Kowalski miesięcznie oszczędza jeżdżąc na gazie 390 złotych. Wcześniej wydał jednak 2.800 zł na instalację. Biorąc pod uwagę koszt przeglądu instalacji LPG, jak i koszt wymiany filtra, inwestycja zwróci się po 8-9 miesiącach od zamontowania instalacji gazowej. Autogaz to mieszanina propanu i butanu (LPG), które mają też inne zastosowania - np. są sprzedawane do ogrzewania domów lub do gotowania posiłków, jako popularny gaz z butli. Często budzi to krytykę wśród kierowców, którzy wolą na przykład równie popularnie diesle. Takie auta palą mniej, są bezpieczniejsze, a także bardziej komfortowe. Gaz to z kolei dodatkowa butla w bagażniku lub brak koła zapasowego, większe spalanie, rozruch na benzynie, zakaz wjazdu na parkingi centrów handlowych czy garaże podziemne. - Faktycznie auta z instalacją LPG wymagają trochę więcej kosmetyki, ale w żadnym wypadku nie są one gorsze – mówi pracownik serwisu. Jak tłumaczy docelowo chodzi o oszczędność pieniędzy, a dobrze wykonana instalacja gazowa to połowa sukcesu, dlatego warto szukać sprawdzonych, certyfikowanych zakładów. Monter przyznaje anonimowo, że wielu kierowców za jeszcze większym zyskiem tankuje na anonimowych stacjach, gdzie cena jest jeszcze niższa. Dla serwisów jest to komfortowa sytuacja, która napędza im zysk, ale dla kierowców „ślepa uliczka”. - Polecam tankowanie na sieciowych stacjach. Pytamy klientów gdzie tankują. Anonimowe stacje to czarne filtry przy wymianie, stacje sieciowe to normalna eksploatacja – zdradza. Opel z instalacją LPG Instalacji LPG uwierzył Opel. Jak czytamy na stronie producenta coraz więcej nowych aut wyjeżdża z fabryk z gotową instalacją LPG.,Dariusz Brzezicki