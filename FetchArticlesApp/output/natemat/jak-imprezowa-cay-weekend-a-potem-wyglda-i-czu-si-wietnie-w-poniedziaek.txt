Planujesz spędzić piątek i sobotę na letniej imprezie, ale nie chcesz potem czuć się jak warzywo i i zdradzać wyglądem swojej twarzy, ile drinków wypiłaś? Wystarczą 24 godziny, żeby wrócić do formy i wcielić w życie tych kilka naprawdę skutecznych patentów imprezowiczów, które działają. Zawsze. Latem gorączką sobotniej nocy zaczyna się często w… piątek. Długie ciepłe wieczory I zimne koktajle, muzyka na świezym powietrzu i taniec do upadłego na plaży. Czyli wakacyjna klasyka, którą większość z nas uwielbia! I dobrze! Lato jest od tego, żeby poszaleć, zrelaksować się i zapomnieć o codziennych troskach. Ale co zrobić, żeby poniedziałek nie był czarnym poniedziałkiem, kiedy siedzisz przed komputerem jak roślina i więdniesz? Najprościej byłoby nie pić alkoholu i nie palić papierosów, ale ten model imprezowaniu nie sprzyja. Dlatego przetestuj nasze, sprawdzone w boju metody na kaca i regenerację, a nie pożałujesz ani piątkowego ani sobotniego szaleństwa. Przed imprezą Najważniejszy jest tak zwany „podkład”. Jeżeli wiesz, że tego wieczoru wypijesz kilka piw czy drinków, zadbaj o to, aby zjeść przed wyjściem z domu porządny, zbilansowany posiłek, który zawiera porcję białka i tłuszcze. Ten zestaw składników pomoże ci szybciej strawić alkohol i zredukować jego niszczące skutki. Dodatkowy sposób, którego w taki upał nie trzeba nikomu chyba polecać – nawadniaj się przez cały dzień przed imprezą. Najlepiej pijąc wodę lub wodę kokosową (kupisz ją w sklepach z żywnością organiczną – genialnie gasi pragnienie). Jeśli nie jesteś fanem smaku kokosa, polecam do zwykłej wody dodać szczyptę soli i cukru. To sposób na zatrzymanie wody w organizmie i wyrównanie poziomu elektrolitów. Mój sposób na nawodnienie w letnim stylu: zmiksuj arbuza z malinami (wcześniej warto wyciągnąć z niego łyżeczką lub widelcem pestki) blenderem. Najlepiej schłodź je wcześniej w lodówce. To świetna przekąska, porcja witamin i elektrolitów, która gasi pragnienie. Jeżeli nie masz do tego ani głowy ani cierpliwości, przed wyjściem na imprezę sięgnij po multiwitaminę (rozpuszczalną w wodzie) w tabletce lub saszetce i wypij. Albo w drodze na imprezę odwiedź jedną z popularnych „sokowni” zwanych juice barami i sięgnij po zdrowy świeżo wyciskany sok, na przykład z pomarańczą, grejpfrutem czy jagodami. Przed pójściem spać Może to zabrzmi nietypowo, bo zwykle po imprezie ma się ochotę na kebab czy hamburgera, ale… najbardziej wartościowa przed pójściem do łóżka po imprezie jest fruktoza. Czyli cukier zawarty w owocach, najlepiej więc zamiast fastfoodu sięgnąć po jabłko (i je zjeść oczywiście), winogrona lub arbuza. Fruktoza, której zawierają bardzo dużo, pomaga wątrobie szybciej i efektywniej oczyścić się z alkoholu. A to oznacza ni mniej ni więcej, jak mniejszego kaca o poranku. Zasada numer dwa, to połknij suplement z witaminą B1, którą alkohol wypłukuje z organizmu. I najważniejsza według mnie zasada dla dziewczyn: zmyj makijaż. Wbrew panującym trendom na rozmazane jak po spaniu w makijażu powieki, zawsze zmywaj resztki kosmetyków przed pójściem spać. Najwygodniejsze i najmniej problematyczne w użyciu są chusteczki do demakijażu. Wystarczy pół minuty, żeby dokładnie zmyć nimi wszelkie pozostałości. Przy obecnej temperaturze, w połączeniu z potem, sebum (jedne i drugie gruczoły w cieple pracują dużo silniej i intensywniej) i kurzem – niezmyte po całej przetańczonej nocy resztki wszystkiego mogą zablokować pory i wywołać na skórze wypryski. Na zmytą twarz nałóż ulubiony krem nawilżający, albo połóż specjalny krem na noc, jak Garnier Miracle Cream. Działa na twarz jak maseczka. Nie musisz go dokładnie rozprowadzać – skóra wchłonie tyle ile potrzebuje kosmetyku. Sposób wszystkich urodowych maniaczek, który mogą praktykować także faceci – żeby zapobiec opuchniętej twarzy na dzień dobry kolejnego dnia, włóż przed pójściem spać krem nawilżający i krem pod oczy do lodówki. Rano zadziałają na skórę jak łagodzący kompres i zmniejszą opuchliznę. Na dzień dobry Zacznij poranek od zdrowego koktajlu. Tak naprawdę jest ich wiele i każdy może mieć zbawienny wpływ na lepsze samopoczucie, pod warunkiem, że zawiera porcję witamin i minerałów. Najprostszym jest chyba zmiksowanie dwóch pomarańczy ze szklanką wody kokosowej i dwiema szklankami wody i szczyptą soli. Ale niezastąpione są również soki warzywne, jak chociażby sok z buraka. Z tym, że aby go zmiksować, trzeba się już nieco bardziej nagimnastykować i sięgnąć po sokowirówkę. Do buraka doskonale pasują marchewki i pomarańcze. Albo jabłko. Niwelują jego lekko ziemisty posmak. Natomiast jeśli nie lubisz soków warzywnych, nie zapomnij o zjedzeniu warzyw na śniadanie czy lunch. Doskonałym śniadaniem są jajka na sto sposobów. Czyli polska jajecznica z pomidorami, albo jajka gotowane na miękko czy sadzone z boczkiem – to już kwestia upodobań. Jajko ma dużą zawartość białek i aminokwasów, a warzywa, które do tych jajek dorzucimy jako dodatek czy sałatkę pomogą wątrobie się oczyścić. Zasada podstawowa i najważniejsza dzień po imprezie: unikaj słońca! Jak ognia! Przez cały dzień jedz owoce i warzywa lub pij soki bogate w wiatminę C (granat, żurawina, czarna porzeczka, czerwona słodka papryka, zielone liście) i dostarczaj jej tez skórze. Polecam genialne serum z witaminą C Obagi – wystarczy kilka kropli, żeby cera była promienna i wypoczęta. Opuchliznę natomiast usuną wszelkie kremy, maski i sera zawierające kofeinę – ma tendencję do usuwania obrzęków, dlatego jest popularnym składnikiem kremów wyszczuplających i antycellulitowych. I nawilżaj! Skóra po imprezie, podobnie jak cały organizm jest odwodniona. I potrzebuje wsparcia z drogerii lub apteki. Ciało również potrzebuje motywacji, a krew – cyrkulacji. Żeby ją przyspieszyć na dzień dobry (jeśli masz siłę) zrób piling. Albo na sucho ryżową szczotką np. The Body Shop – genialny patent kobiet z Bliskiego Wschodu na idealnie gładka skórę.Znakomiciedomowy piling kawowy – zmieszaj dwie łyżki mielonej sypanej kawy z oliwką do ciała lub oliwą z oliwek (w proporcji 1:3). Kofeina zawarta w kawie usuwa obrzęki, jej zapach działa pobudzająco nie tylko na skórę, a jej konsystencja usuwa zrogowaciały naskórek – same plusy. To wszystko sposoby, żeby szybko postawić ciało i głowę „na nogi”. Nawet jeśli kolejny wieczór masz spędzić na następnej imprezie. Niech żyje bal!,Maria Kowalczyk