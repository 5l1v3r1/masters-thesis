W wrześniowych wyborach uzupełniających do Senatu wystartuje 12 komitetów. Na fali kampanii europejskiej będą próbować szczęścia Nowa Prawica, Ruch Narodowy i Demokracja Bezpośrednia. Wśród zarejestrowanych komitetów brakuje ugrupowań lewicowych. Na senatorów szykuje się czterech obecnych posłów, 2 samorządowców, a także byli kandydaci w wyborach europarlamentarnych. Jeśli do Senatu wejdą obecni posłowie, możemy spodziewać się zmian w składzie nie tylko Senatu, ale także Sejmu. W niedzielę 7 września w trzech okręgach wyborczych (47, 73 i 82) odbędą się wybory uzupełniające do Senatu RP. Senatorów będziemy wybierać w okręgach z województw: mazowieckiego, śląskiego i świętokrzyskiego. Zastąpią nowo wybranych europarlamentarzystów: Bolesława Piechę i Beatę Gosiewską z PiS oraz zmarłego w maju Henryka Górskiego z tego samego klubu. Oprócz komitetów dużych partii, takich jak: PO, PSL, SLD i PiS, we wszystkich okręgach swoich kandydatów wystawią Nowa Prawica JKM, Demokracja Bezpośrednia, Ruch Narodowy i Polska Partia Piratów. Partia Demokratyczna wystartuje tylko na Mazowszu, Polska Patriotyczna i Polski Ruch Uwłaszczeniowy – w Świętokrzyskiem, a komitet wyborców „Kochających Śląsk” na Śląsku. Na start w tych wyborach nie zdecydowały się ugrupowania lewicowe – Twój Ruch, Dom Wszystkich Polska i Zieloni. Na Śląsku (okręg nr 73, powiaty: mikołajowski i rybnicki oraz miasto Rybnik) wyborcy zagłosują na jednego kandydata spośród 9 komitetów. W tym okręgu są to już drugie wybory uzupełniające do Senatu tej kadencji. Rok temu na miejsce zmarłego senatora PO Antoniego Motyczki wszedł Bolesław Piecha z PiS. W tym roku z ramienia tych dwóch największych klubów będą kandydować: Marek Krząkała (PO) i Izabela Kloc (PiS), obecni parlamentarzyści. Krząkała skrytykował postawę PiS wobec wyborców w tym okręgu: – Powszechnie było wiadomo, że Bolesław Piecha który startował w wyborach do Senatu, miał obiecany europarlament. PiS potraktował wyborców niepoważnie, bo wybory kosztują podatnika ponad milion złotych. Poseł skrytykował także kandydaturę Izabeli Koc, która jego zdaniem planuje wystartować w nadchodzących wyborach samorządowych, co mogłoby skutkować kolejnymi wyborami uzupełniającymi. Również na Mazowszu (okręg nr 47, powiaty: garwoliński, miński i węgrowski) swoich kandydatów wystawi 9 komitetów. Najwięksi gracze – PO i PiS stawiają na samorządowców. Kandydatem Platformy będzie burmistrz Mrozów Dariusz Jaszczuk. Z PiS wystartuje Maria Koc, radna sejmiku. PSL chce wystawić obecnego posła Bartłomieja Bodio, a SLD działacza partyjnego Zbigniewa Stąśka. Z list Ruchu Narodowego będzie kandydował lider tego ugrupowania – Krzysztof Bosak. To już drugi start Bosaka w wyborach w tym roku. W Świętokrzyskiem (okręg nr 82, powiaty: opatowski, ostrowiecki, sandomierski, skarżyski i starachowicki) zarejestrowało się 10 komitetów. Kandydatem PiS będzie poseł Jarosław Rusiecki, który ma poparcie także Polski Razem Jarosława Gowina oraz Solidarnej Polski Zbigniewa Ziobry. PO również wystawi swojego posła – Zbigniewa Pacelta. Z list SLD wystartuje adwokat Kazimierz Jesionek. Kandydatem PSL będzie działacz partyjny Kazimierz Kotowski. Od 2011 r. senatorów wybieramy w jednomandatowych okręgach wyborczych. Oznacza to, że senatorem zostanie ten kandydat, który zbierze największą liczbę głosów w danym okręgu. W przypadku śmierci lub rezygnacji senatora z pełnienia tej funkcji, zarządzane są wybory uzupełniające. W tej kadencji odbyły się już dwukrotnie – 21 kwietnia i 8 września 2013 roku. Opracowanie: Magdalena Wnuk Źródła: pkw.gov.pl GW,MamPrawo Wiedziec.pl