W ankietach dotyczących preferencji często pada pytanie o ulubiony kolor. A jaka jest najbardziej znienawidzona barwa na świecie? Poszukiwania odpowiedzi na to zagadnienie podjęła się agencja badawcza GfK. A jej odkrycie przysłużyło się szczytnej idei. Zwycięzcą okazał się kolor Pantone 448C – ciemny brąz, który wzbudził największą niechęć wśród ankietowanych, kojarząc się z „brudem śmierci” i smołą. Po trzech miesiącach pracy ośrodek badania opinii publicznej GfK podzielił się tym odkryciem z rządem Australii. W jakim celu? Otóż australijskie władze odpowiedzialne za służbę zdrowia cały czas szukają sposobu na zniechęcenie obywateli do palenia. I wyszły z założenia, że kolor wzbudzający w nich największą odrazę będzie idealny w roli straszaka na wygląd opakowań wyrobów tytoniowych. Pantone 448C „zdobi” już paczki wszystkich papierosów sprzedawanych na terytorium Australii. Pomysł ten zamierzają skopiować władze Wielkiej Brytanii.,Dawid Wojtowicz