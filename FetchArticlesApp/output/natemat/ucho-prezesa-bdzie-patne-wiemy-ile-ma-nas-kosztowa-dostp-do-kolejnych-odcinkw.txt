Nowe odcinki internetowego miniserialu satyrycznego Roberta Górskiego będzie można oglądać w serwisie Showmax – dowiedział się nieoficjalnie "Presserwis". Co istotne, Showmax dopiero debiutuje w Polsce i będzie płatny. Nieco inne informacje podają Wirtualne Media. Według tego portalu poza Showmaxem "Ucho" nadal będzie dostępne na YouTube. Showmax to serwis VOD (video on demand) należący do południowoafrykańskiego koncernu Naspers, który jest dostępny w 65 krajach, a w Polsce zadebiutuje najprawdopodobniej w środę 15 lutego. – Kluczowy będzie kontent, bo nasz rynek jest bardzo konkurencyjny. Polscy widzowie cenią sobie polskie treści – powiedział cytowany przez press.pl Tomasz Gaweł, dyrektor zarządzający segmentem VoD w Grupie Onet-RASP. Showmax o polskie treści rzeczywiście się postarał – będą tam dostępne nowe odcinki "Ucha Prezesa". Zainteresowane strony oficjalnie tych wiadomości na razie nie komentują. Serwis VOD nie będzie darmowy. Miesięczny abonament będzie wynosił 19,90 zł i pozwoli na jednoczesne oglądanie materiałów wideo na dwóch urządzeniach. Podobne wiadomości o zaangażowaniu Showmaxa podał serwis Wirtualne Media. Dziennikarze tego portalu przekonują jednak, że "Ucho Prezesa" nie zniknie z YouTube'a. Miniserial będzie dostępny na obu platformach. Na jednej odpłatnie, a na drugiej na starych zasadach. Na razie nie wiemy, jak na taki rozwój sytuacji zareaguje sam Jarosław Kaczyński, który do tej pory oglądał "Ucho Prezesa" za darmo, na YouTube. Wielu komentatorów sceny politycznej uważa zresztą, że serial ociepla jego wizerunek. Z drugiej strony nie brakuje przeciwnych opinii.,Piotr Rodzik