Powykręcana linia rozłamu pod koniec maja podzieliła nasz kraj na dwa światy – Świat Mniejszego Zła i Świat Naiwnej Wiary. Zastanawialiście się kiedyś, jak wyglądałaby Polska, gdyby tym dwóm skrajnie odmiennym krainom (jednej usytuowanej bliżej Berlina i drugiej, bliżej Kijowa czy Mińska) przewodzili dwaj różni Ojcowie Narodu, tacy, których wybrano w danym regionie? Puśćmy wodze fantazji. 2016 rok w Świecie Naiwnej Wiary. Król Andrzej I wybiera się do Rzeszowa, by wręczyć nową, prestiżową nagrodę Obrońcy Dobra Narodowego. Podróży tej towarzyszą nieśmiałe medialne doniesienia, dotyczące ewentualnych przenosin stolicy kraju na Podkarpacie. – mówi świeżo upieczony Pan Premier z Warszawy. SpiSkobus przejeżdżając przez Lublin, Kraśnik i Stalową Wolę wielokrotnie zatrzymuje się. Rozentuzjazmowany tłum skanduje w stronę swojego Ojca Narodu – „Tu jest Polska! Tu jest Polska!”, poniekąd zmuszając Króla Andrzeja I do tego, by po raz kolejny już na swej trasie wysiadł ze SPiSkobusu, ucałował kolejno: dziecko, staruszkę, krzyż, nawet jakieś zaplątane w tłumie popiersie Dmowskiego. Po tych chwilowych perturbacjach i wielokilometrowym odmachiwaniu przez szybę, Król dociera do urbanistycznego serca swoich poddanych – na Plac im. Zdradzonych o Świcie w centrum Rzeszowa. Tłumowi towarzyszy nastrój wielkiego oczekiwania. Pan Antoni i Pani Krystyna z niepokojem przebierają nogami nieopodal sceny. Pan Joachim chwyta ze megafon i intonuję pieśń „Boże, coś Polskę”. Na scenę wychodzi wodzirej tej imprezy, Pan Jacek – to, że spośród wymachujących kosami w tłumie nikt nie potrafi wyjaśnić, kto to jest „spin doctor”, nie przeszkadza temu, że wszyscy zaczynają śpiewać jeszcze głośniej. Wreszcie na scenę wchodzi Król Andrzej I. W powietrzu unosi się gęsty zapach patriotycznej dumy, no i trochę także potu. Pan i Władca Świata Naiwnej Wiary odznacza, jak sam podkreśla „swojego mentalnego brata, swojego politycznego ojca, swojego przyjaciela i kompana w boju o przywrócenie wolności Ojczyźnie”. Pan Jarosław nie kryje wzruszenia. – Pan Joachim zdziera gardło w kierunku megafonu. W tłumie pojawiają się pierwsze łzy wzruszenia. W tym samym czasie w Katowicach odbywa się wielkie święto całego Świata Mniejszego Zła. Choć święto niby wielkie, to frekwencja – taka sobie. Tłum jakby sztuczny i nie wiadomo, czy nie zebrał się po prostu po to, by wypić trochę darmowej kawy i najeść się ciastkami. Na twarzach osób, zebranych wokół Spodka widać zobojętnienie i uśmiech jakby przyklejony do twarzy. Kiedy wraz ze swoją świtą pojawia się Pan Uciemiężonych, Król Bronisław II, oklaski są zdecydowanie głośniejsze niż wskazywałaby na to liczba zgromadzonych ludzi – czujne oko kamery telewizyjnej bez trudu wychwyciło w tłumie kilka osób z głośnikami ukrytymi za pazuchą. Kiedy Król rozpoczyna swoją mowę, stęsknieni za zachodnimi standardami słuchacze flegmatycznie rozstawiają krzesełka wędkarskie, wyjmują śpiwory i paczki chipsów. Wiedzą, że najbliższe godziny miną im na słuchaniu, gdzie moglibyśmy być gdyby nie PiS-owcy, co osiągnęlibyśmy, gdyby nie zaniedbania sprzed niemal dekady. Pomarańczowo-niebieskie flagi niemrawo łopoczą na wietrze, a w pierwszym rzędzie pod sceną Pani ekspremier przycina komara, śniąc o zdrowej służbie zdrowia. Jedni nie lubią drugich. Podróżujący ze Świata Mniejszego Zła do Świata Naiwnej Wiary w ramach kamuflażu dla własnego bezpieczeństwa trzyma za pazuchą Gazetę Polską. Obierający odwrotny kierunek – udaje, że zaczytuje się w Wyborczej. Jedni nie lubią drugich z dokładnie takich samych powodów: „Przecież ONI hamują mój rozwój, nie są otwarci na zmiany, źle rozumieją dobro ojczyzny”. W krainie Świata Mniejszego Zła panuje marazm i zobojętnienie. Rządzi tam rząd, którego w gruncie rzeczy nikt nie chciał wybrać (to samo dotyczy Króla Bronisława II), panują tam ludzie, łatający budżetowe dziury ostatnim kłębkiem nerwów swych podwładnych. Z kolei w Krainie Naiwnej Wiary rządzi bezkresne zaufanie do władzy i przeświadczenie o wyznawaniu tych samych wartości, podczas gdy tylko nieliczni potrafią odszyfrować obłudę Miłościwie Im Panujących. Ok, wróćmy do rzeczywistości. Na szczęście nigdy nasz kraj nie będzie wyglądał tak, jak w tej groteskowej wizji. Pewne jest jednak jedno – nigdy nie będziemy w pełni zadowoleni z władzy. Różnimy się światopoglądowo, nie zgadzamy się na wielu płaszczyznach, ale w gruncie rzeczy to przecież o to walczyli nasi przodkowie. Nie musimy się zgadzać, ale powinniśmy się szanować. Nie wiem jak wy, ale nie chciałabym żyć w żadnych z tych dwóch opisanych wyżej światów.,Izabella Łukomska-Pyżalska