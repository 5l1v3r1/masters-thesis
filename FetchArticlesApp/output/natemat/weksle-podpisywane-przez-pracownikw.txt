W Polsce na rynku pracy nie jest łatwo, dlatego pracodawcy coraz częściej mogą pozwolić sobie na znacznie więcej restrykcji w stosunku do pracowników. Czasami nieuzasadnionych. Firmy, które wymagają od zatrudnionych osób zabezpieczenia różnorodnych, często mało prawdopodobnych roszczeń w przyszłości, zwykle wykorzystują trudną sytuację ludzi. Przypomina to działanie firm oferujących natychmiastowe pożyczki. Działa wśród większości przekonanie że „jakoś to będzie”. W przypadku pracy, zamiast szybkiej gotówki, spodziewamy się pieniędzy zwykle po 30 dniach. Medialne doniesienia , stanowiska właściwych ministrów, orzeczenia sądów, zapewnienia polityków „że nie wolno tak robić” natychmiast nie pomogą rozwiązać problemu. Pracownicy muszą zrozumieć jak skutecznym narzędziem egzekucyjnym może być weksel, szczególnie - in blanco. Siłę weksla w pewnych okolicznościach możemy porównać do ważnego czeku bez wpisanej kwoty. Nie trzeba wysoce specjalistycznej wiedzy aby to zrozumieć. Wystarczy Wikipedia aby zaświeciła się nam „czerwona lampka”. Przed podpisaniem weksla trzeba trzy razy zastanowić się czy aż tak bardzo ufam swojemu pracodawcy, żeby podpisywać cokolwiek in blanco W przypadku jeżeli już decydujemy się na ten krok warto wnikliwie przeczytać deklarację wekslową i skonsultować jej treść z doświadczonym prawnikiem. Nie wiemy komu takie zobowiązanie może zostać sprzedane i jak zostanie wykorzystane. Jaka kwota zostanie ostatecznie wpisana. Praktycznie tracimy nad tym kontrolę w momencie złożenia podpisu, a przecież jeszcze nic z naszej winy się nie stało. W przypadku weksla bardzo istotne są wszystkie, nawet pozornie mało istotne szczegóły. Trzeba o tym zawsze pamiętać. Pracodawcy już dzisiaj mają zapewnioną ochronę swoich interesów. Pracownik odpowiada finansowo, a nawet karnie w zależności od stanowiska pracy oraz obowiązków. Jeżeli pracodawca uzależnia podpisanie umowy od weksla in blanco to już dużo mówi o kulturze organizacyjnej firmy i warto głęboko przemyśleć decyzję o podjęciu pracy w takim miejscu. Jeżeli już jednak z oczywistych powodów decydujemy się na ten krok, musimy wiedzieć jak duże ryzyko ponosimy.,Artur Florczak