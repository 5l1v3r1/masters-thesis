Fundacja Napraw Sobie Miasto rozpoczyna akcję Miejska Szychta i zachęca do angażowania się w kształtowanie zasadniczych kwestii w polityce miejskiej. Czasu jest niewiele – do inicjatywy można dołączyć tylko do 27 lipca, więc wszystkich, którzy chcę zostać miejskimi hajerami, jeszcze dziś zapraszamy do rejestracji i udziału. Inicjatywa obejmuje cykl warsztatów, podczas których uczestnicy będą eksperymentować ze swoimi pomysłami na zmianę funkcjonowania polityki transportowej (w tym rowerowej), lokalowej, budżetu obywatelskiego i ograniczenia niskiej emisji. Grupy robocze pod okiem mentorów będą pracować w weekendy, od sierpnia do grudnia. Uczestnicy wspólnie opracują społeczny monitoring, plan działań rzeczniczych i zaproponują nowe rozwiązania dla wybranych obszarów tematycznych. Pomysły będą testowane, a rezultatem eksperymentów ma być trwała zmiana. O szczegółach, celu projektu i jego założeniach opowiada Paweł Wyszomirski z NSM. Hanna Kostrzewska: Jaki jest cel Miejskiej Szychty? Jakich efektów działań warsztatowych się spodziewacie? Paweł Wyszomirski : Celem jest doprowadzenie do realnej, nawet małej, zmiany w Katowicach. Chcielibyśmy, aby w każdym z czterech obszarów, które wybraliśmy, coś się w mieście zmieniło. To może być np. uproszczenie sposobu wynajmu pustostanów lub wymalowanie na nowo zniszczonych pasów na drogach rowerowych. Uczestnicy warsztatów sami określą, czym się zajmą. W opisie projektu czytamy: „Będziemy eksperymentować w grupach tematycznych starając się wprowadzić realną zmianę". W jaki sposób projekt może przyczynić się do realnej zmiany w życiu miasta? Zapraszając mieszkańców do udziału w projekcie, zapraszamy ich do niesztampowego myślenia o mieście. Nie chcemy, aby mówiono, że czegoś się nie da zrobić, ale właśnie, że się da. W Nowym Jorku ulice dostosowane wyłącznie do potrzeb kierowców zmienia się na czas nocy w przystosowane do ruchu rowerowego i pieszego. Wystarczą do tego wymalowane linie i kilka pachołków. Z podobnym podejściem chcemy eksperymentować w Katowicach. Na jakich uczestnikach Miejskiej Szychty Wam zależy – tzn. kto może (i powinien) włączyć się do działań? Kogo chcecie najbardziej zaktywizować? I dlaczego wprowadzono ograniczenie wiekowe? Szukamy ludzi młodych, chcących pokazać, że możliwe jest pozytywne wpływanie na otoczenie, w którym mieszkamy. Katowice zmieniają się jako miasto i zmieniają się też jego mieszkańcy. Zapraszamy młodych, bo jeszcze kilka lat temu większość osób kończących studia nie wyobrażała sobie mieszkania w stolicy Śląska. Dziś powiedzenie „zostaję w Katowicach" nie wydaje się już tak szalone. Mamy nadzieję, że dzięki wspólnym działaniom uda się jeszcze więcej osób nakłonić do życia tutaj. Grupy warsztatowe w ramach projektu będą wspierać mentorzy. Czy możemy już poznać jakieś nazwiska? Jaka będzie ich rola – będą prowadzić grupy czy też jedynie je wspomagać? Rolą mentorów jest wspieranie uczestników w poszukiwaniu wiedzy. W tej chwili dokonujemy ostatnich uzgodnień z osobami, które będą pełnić tę funkcję. Działania uczestników wesprze też prawnik, ekspert w zakresie kwestii samorządowych oraz finansista. Oprócz mentorów nad pracą grup w stały sposób czuwać będą opiekunowie – przedstawiciele Fundacji Napraw Sobie Miasto i eksperci w wybranych obszarach tematycznych. Szczegółowe informacje o projekcie, terminy spotkań i formularz rekrutacyjny dostępne są na stronie: szychta.naprawsobiemiasto.eu,Rajza Po Kato