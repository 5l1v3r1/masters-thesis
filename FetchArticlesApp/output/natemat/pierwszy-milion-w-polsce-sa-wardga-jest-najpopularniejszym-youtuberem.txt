Stało się to, o co znany z YouTube'a SA Wardęga mocno walczył na finiszu 2013 roku. W ostatnich dniach stał się nie tylko najpopularniejszym kanałem na YouTube w Polsce, ale jako pierwszy Polak przekroczył milion subskrybentów. Wyprzedził tym samym dawnego lidera Niekrytego Krytyka. SA – a właściwie Sylwester Adam – Wardęga to dotychczas jeden z najpopularniejszych kanałów na YouTube. "Dotychczas", bo ten stan zmienił się w Boże Narodzenie. Wtedy to jego kanał przegonił Niekrytego Krytyka (968 tys.) i stał się najpopularniejszym programem na polskim YouTube. O nowych subskrybentów Wardęga walczył zaciekle już od jakiegoś czasu, co chwilę przypominając fanom, że chciałby być numerem jeden jeszcze w tym roku. To udało się z tygodniowym zapasem, więc Wardęga miał jeszcze sporo czasu na dobicie do okrągłego miliona. Do magicznej bariery brakowało mu około 30 tysięcy subskrypcji. Finisz okazał się mocny, bo na chwilę obecną jego kanał może pochwalić się liczbą 1 025 156 subskrybentów. Osiągnął to w niecałe dwa lata: pierwszy film opublikował 30 stycznia 2012 roku. W ostatnim czasie vloger opublikował dwa głośne filmy. Pierwszy, za który na łamach naTemat mocno skrytykował go Michał Wąsowski, to "You Shall not Pass", podczas którego Wardęga zatrzymuje jadący tramwaj. O nagraniu rozpisywały się nawet zagraniczne media. SA Wardęga w Polsce największą popularność zdobył jednak popularnym "treningiem policjantów". Kilka dni później w okolicy świąt pojawiło się nagranie, na którym vloger w przebraniu Świętego Mikołaja rozdaje ubrania potrzebującym. To spotkało się z bardzo pozytywnym odzewem, więc i liczba subskrybentów szybciej rosła. Jego filmy do tej pory wyświetlano ponad 103 miliony razy. Co ciekawe, Wardęga zajmuje dopiero 19. miejsce pod tym względem – wynika z danych NapoleonCat.com. Opublikował do tej pory 31 materiałów (najmniej wśród całego zestawienia), dzięki czemu jego materiały są średnio oglądane najczęściej. Niekryty Krytyk, który spadł na drugą pozycję, niedługo może przesunąć się jeszcze niżej. W rankingu gonią go chłopaki z AbstrachujeTV, którzy w ekspresowym tempie biją kolejne rekordy. Na chwilę obecną mają 915 tys. subskrybentów, ale można się spodziewać, że lada tydzień przegonią "podstarzałego" już nieco Niekrytego. Gratlujemy i cieszymy się, że "internety" rosną w siłę!,Michał Mańkowski