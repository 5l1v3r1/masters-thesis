Mahfouda poznałem w Algierze na konferencji pod pięknym i wzniosłym tytułem „Peoples' Right to Resistence. The case of Sahrawi People”. Konferencja, na którą trafiłem zresztą dość przypadkowo, zorganizowana została przez POLISARIO oraz CNASPS (Comitè National Algérien De Solidarité Avec Le Peuple Sahraoui). Stałem w korytarzu, rozmawiając z pewną Amerykanką, pracującą niegdyś w strukturach MINURSO. Właśnie opowiadała mi, jak po kilku latach pracy zrezygnowała ze swojego stanowiska w misji ONZ-etu. Przerwała nagle swą opowieść i wskazała na grupę ludzi wchodzących do hotelowego lobby. Bartek Sabela Przez korytarz pięciogwiazdkowego rządowego hotelu w Algierze szło dumnie kliku, ubranych w tradycyjne saharyjskie szaty, młodych mężczyzn. Jeden z nich na szyi miał przewiązaną czarno-biało-zielono-czerwoną flagę swego nieistniejącego państwa, tak by półksiężyc z gwiazdą spoczywał na jego piersi. Mahfoud miał na sobie jeszcze jedną charakterystyczną rzecz: opaskę na twarzy, za którą krył pamiątkę po ostatnim spotkaniu z marokańską policją. * Pod koniec stycznia zadzwonił do mnie, po raz kolejny zresztą. Nasze rozmowy, prowadzone przez skajpa są dość nietypowe, bo... nieme. Ja nie mówię po arabsku, on zaś mówi tylko w tym języku. Dobrodziejstwem okazuje się internetowy tłumacz, do którego wklejam cierpliwie arabskie literki wyskakujące w czatowym okienku. Ja siedzę w fotelu, pod ręką herbata - zaparzona nota bene w stylu saharyjskim, mocna i słodka - on siedzi w ciemnym pomieszczeniu, ledwo widzę zarys jego postaci oświetlonej jedynie niebieskawym blaskiem monitora. - Widzimy się nawzajem, ale bariera językowa uniemożliwia nam swobodną rozmowę. Słychać jedynie cichutkie stukanie w klawiaturę po obu stronach. Zrozumiałem po chwili, że mój saharyjski kolega właśnie się ukrywa, a internet jest jego jedyną możliwością kontaktu ze światem. Jak prawie każdy młody Saharyjczyk, Mahfoud aktywnie działa w podziemnych strukturach POLISARIO. Jest także żywym dowodem tego, że Maroko pomyliło się w swej polityce. Król liczył na to, że nowe pokolenie Saharyjczyków, urodzone już pod okupacją, odłoży na bok rewolucyjne ideały walki o niepodległość, posłusznie przyjmie marokańskie zwierzchnictwo i zasymiluje się z ludnością marokańską. Jak się okazuje, jest dokładnie odwrotnie. Lata terroru marokańskich władz, niemoc i hipokryzja organizacji międzynarodowych, odległość od własnego rządu na uchodźstwie nie zabiły w młodych Saharyjczykach tożsamości narodowej. Mahfoud ma rację. Tego, co dzieje się na co dzień na ulicach miast Sahary Zachodniej, nie zobaczymy w naszej telewizji. Nie zobaczymy też w BBC czy Al Jazeerze. Dostaję od niego kilka linków, filmy z maja, potem z sierpnia, kręcone komórką z ukrycia przez ludzi takich jak on. Na jednym z nich widać kilku ubranych na czarno marokańskich policjantów. Uzbrojeni w pałki i pistolety, ich twarze zasłonięte są kaskami. Próbują wyważyć drzwi do jakiegoś domu. Kopią, jeden za drugim, uderzają pałkami, ale niebieskie metalowe drzwi nie chcą się poddać. Przerwa, obraz robi się nieostry, zamazany. Po chwili znów ulica. Teraz policjanci, wyglądający jak postacie z jakiegoś fantastycznego filmu, wleką ubraną w kolorowy strój kobietę. Ciągną ją w kierunku policyjnego auta. Ta próbuje się bronić, ale ciężkie policyjne buty przyciskają ją do krawężnika, a pałki pacyfikują wszelki opór. * Smara jest drugim co do wielkości miastem Sahary Zachodniej, z ludnością na poziomie 45 tysięcy. Jest także ważnym centrum kulturalnym i religijnym. W Smarze, w której właśnie ukrywa się Mahfoud, jest oczywiście misja MINURSO. Te wszystkie sceny, które oglądam na przesłanych przez mojego kolegę filmach, dzieją się pod okiem misji pokojowej Organizacji Narodów Zjednoczonych. Pracownicy ONZ-etu obecni są we wszystkich większych miastach Sahary Zachodniej. Ale zza okien swych białych, klimatyzowanych biur mogą jedynie biernie obserwować marokański terror. Rada Bezpieczeństwa, chroniąc interesy Maroka, od 23 lat nie chce udzielić swojej własnej misji mandatu umożliwiającego monitorowanie praw człowieka. 500 km na wschód, po drugiej stronie marokańskiego muru, nieopodal algierskiego miasta Tindouf, znajduje się inna Smara – obóz uchodźców z Sahary Zachodniej, którzy schronili się tu przed marokańską inwazją. Wilaya Smara jest tymczasowym domem dla 60 tys. Saharyjczyków. Tymczasowość ma tu jednak przytłaczający wymiar, bo trwa od blisko 40 lat. Razem z kilkoma innymi obozami – El Aaiun, Bużdur, Awserd i Dakhla - nazwanymi tak jak miasta, z których zostali wygnani ich mieszkańcy, tworzy jedyne w swoim rodzaju państwo na uchodźstwie. Czas płynie tu nieznośnie wolno i odmierzany jest kolejnymi szklankami gorącej, słodkiej zielonej herbaty. Ten swoisty niebyt, stan ni to wojny, ni pokoju jest codziennością około 200 tysięcy Saharyjczyków. Ludzie mają tutaj dużo czasu, by dzielić się swoimi historiami. . - W muzeum wojskowym w Rabuni (obóz administracyjny, w którym znajduje się większość instytucji państwa na wygnaniu) jest wystawa poświęcona pierwszej bitwie wojsk POLISARIO. W gablocie dumnie wyszczególniony stan oddziału Polisario – 17 żołnierzy, 10 strzelb, 2 lornetki, 4 wielbłądy, 2 siodła. Niespełna dwa lata później ta partyzancka armia stawiła czoło wojskom Maroka i Mauretanii wspieranej przez Francję, jednocześnie osłaniając ucieczkę swojej ludności do Algierii. - 6 listopada 1979 r. mój oddział, liczący wtedy około 300 żołnierzy, zaatakował pas transmisyjny, którym Maroko wywoziło fosforyty z naszych kopalni w Boucraa. Ale mieliśmy pecha, przeliczyliśmy się. Dostałem się do niewoli razem z siedmioma innymi chłopakami. Wtedy jeszcze nie podejrzewałem, że następne 17 lat spędzę w marokańskim więzieniu. - Sidi nalewa powolutku pierwszą szklaneczkę herbaty, dbając o to, by na powierzchni utworzyła się charakterystyczna gęsta pianka. Jak mówią Saharyjczycy, pierwsza szklanka jest gorzka jak życie. - Wokół Sidiego biega gromadka dzieciaków. Psocą, rozrabiają, czasami przynoszą jakiś poczęstunek w postaci cukierka lub daktyla. „Haima”, czyli namiot, w którym siedzimy, jest obszerny, wyłożony niebieskimi i żółtymi tkaninami. Do Sidiego trafiłem przypadkiem, przez mojego nieocenionego pomocnika i tłumacza Omara. W obozach, nawet tych największych jak Smara i El Aaiun, w zasadzie wszyscy się znają. Sidi Mohamed był jednym z tak zwanych 66. Każdy Saharyjczyk zna historię 66 więźniów, których Maroko przetrzymywało przez 17 lat. Są bohaterami narodowymi. Wielu z nich pracuje dziś na wysokich stanowiskach. Sidi jest inspektorem wojskowym. Przez cały ten czas zbierałem się w sobie, by zadać Sidiemu pytanie o tortury stosowane w więzieniu. Klika dni wcześniej byłem w instytucji o nazwie AFAPREDESA (Asociación de FAmiliares de PREsos y DEsaparecidos SAharauis) zajmującej się 'desaparecidos' czyli ludźmi, który zniknęli w niewyjaśnionych okolicznościach. AFA mieści się w malutkim budynku w centrum obozu Bużdur. Przed wejściem duże malowidło z twarzami kilkunastu 'zaginionych' na tle flagi SADR. Skalę zjawiska pokazuje proste porównanie. Przez ponad 100 lat hiszpańskiej okupacji zanotowano jeden przypadek 'zniknięcia'. Podczas okupacji marokańskiej od 1975 roku „zaginęło” ponad 4500 osób, w tym również kobiety. Dziś za zaginionych nadal uznaje się 526 osób narodowości Sahrawi. Do tego w więzieniach jest około 30 więźniów politycznych, w większości skazanych na dożywocie lub wieloletnie pozbawienie wolności. W biurze organizacji można również znaleźć opisy tortur jakie stosuje się w więzieniach. Gwałty, rażenie prądem, wieszanie do góry nogami, przypalanie papierosami, bicie pałką to tylko niektóre z nich. Działalność na AFAPREDES-y na terenach okupowanych jest oczywiście zakazana. * Wiosną Rada Bezpieczeństwa tradycyjnie, jak co pół roku, będzie głosować nad przedłużeniem mandatu misji MINURSO. Pewne jest to, że obecność misji zostanie przedłużona. Jej wycofanie mogło by mieć nieobliczalne skutki dla rejonu, co za tym idzie dla interesów światowych mocarstw, zwłaszcza Francji. Pewne jest także to, że mandat MINURSO nie zostanie rozszerzony o monitorowanie praw człowieka. Z tych samych względów. Od dwóch tygodni moje maile do Mahfouda pozostają bez odpowiedzi. Na internetowym komunikatorze widać jedynie jego postać ubraną w czarno-biało-zielono-czerwone barwy. Zapraszamy na portal Mghreb+,Instytut-Lecha-Wałęsy