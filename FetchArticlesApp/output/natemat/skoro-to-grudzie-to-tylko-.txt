Nie da się ukryć, że mamy 21 wiek. Nawet Mikołaj nie jest już w stanie obejść się bez PR-u i marketingu. Nasz staruszek Święty udał się więc do specjalistów z prośbą o pomoc. Postawił przed nimi nie lada zadanie: w czasach szybkich i superszybkich aut napiszcie coś dobrego o moich starych poczciwych saniach. Wyszło - mniej więcej - tak. Odważne, agresywne i muskularne. Zaprojektowane, aby cieszyć nie tylko wyglądem, ale również komfortem, przestrzenią i wyposażeniem, pozwolą na nowo poczuć radość z jazdy. Łatwość codziennego użytkowania, komfort podróży, urok stylizacji - to wszystko bez żadnych kompromisów w dziedzinie bezpieczeństwa jazdy, a przy tym gwarancja najbardziej oszczędnego i ekologicznego pojazdu. Bardziej wygładzone linie nadwozia i poprawiona stabilność sprawiają, że komfort jazdy jest rzeczywistym atutem tej wersji. Przygotowane zostały z myślą o osobach, które oczekują nie tylko wyjątkowego komfortu i maksymalnej funkcjonalności, ale również indywidualnego charakteru. Posiadają szereg specjalnie zaprojektowanych elementów, które dodają im szyku i elegancji. Zapewniają imponujące osiągi. Zostały poddane bezlitosnym testom w najbardziej nieprzyjaznych warunkach, w ekstremalnych temperaturach, w najtrudniejszym terenie na Ziemi. Są gotowe na najcięższe wyzwania. Stylowe i wygodne wnętrze odznacza się wysokim standardem wykonania. Nie tylko bardzo efektywne, ale również niezwykle przyjemne w codziennym użytkowaniu. Przestronna i przytulna kabina, wysoko umieszczone, głęboko wyprofilowane siedzenia, ergonomiczne wskaźniki i przełączniki wzmacniają wrażenie wysokiej jakości wykończenia. Odwołują się w emocjonalny sposób do aktywnych kierowców. Cechuje je: stylizacja łącząca sportowy charakter i elegancję, perfekcyjne i komfortowe prowadzenie, wreszcie nadzwyczajna stabilność podczas jazdy. Duże wloty powietrza wzmacniają atletyczną sylwetkę. Jest powrotem do korzeni marki. * Wszystkie opisy pochodzą z materiałów promocyjnych koncernów samochodowych. Wesołych Świąt i Mikołaja, który z wielkim workiem prezentów zdąży na czas, choćby zabrakło śniegu!,motoLala