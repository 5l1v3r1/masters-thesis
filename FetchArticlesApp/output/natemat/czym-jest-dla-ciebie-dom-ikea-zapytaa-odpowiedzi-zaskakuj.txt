Szwedzki producent mebli – IKEA zapytał 12 000 osób o to, czym jest dla nich dom. Co okazało się najważniejsze dla respondentów? Wysokiej jakości odbiór Wi-Fi i czas, jaki można spędzić w samotności. Tego typu ankieta była dodatkiem do większego projektu – najnowszej edycji corocznego raportu Life at Home. Zawarte w nim tezy stanowią drogowskaz dla technologów IKEA, jakie rozwiązania powinni tworzyć, aby zaspokoić potrzeby gospodarstw domowych w różnych miejscach na świecie. Dla prawie połowy respondentów dom nie był fizycznym miejscem, tylko przestrzenią budowania międzyludzkich relacji. Okazało się też, że w zależności od miejsca zamieszkania ankietowani potrzebują produktów zaspokajających bodźce dla różnych zmysłów. Badani wskazywali też potrzebę posiadania większej liczby interaktywnych elementów w wyposażeniu domu. Autorzy badania zauważyli też ogromne przywiązanie respondentów do technologii. Dla 1/3 z nich największe znaczenie miała domowa sieć Wi-Fi zapewniająca szybki dostęp do internetu. Ponadto w wypowiedziach ankietowanych przewijała się często potrzeba większej prywatności. Badania opinii na temat domu IKEA przeprowadziła w 12 miastach: Berlinie, Londynie, Moskwie, Bombaju, Nowym Jorku, Paryżu, Szanghaju, Sztokholmie, Sydney, Toronto, Zurychu i Madrycie.,Dawid Wojtowicz