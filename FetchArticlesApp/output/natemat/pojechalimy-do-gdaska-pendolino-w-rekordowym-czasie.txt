Pociągi Express InterCity Premium wyjadą na tory 14 grudnia. Będą kursowały pomiędzy Warszawą a Krakowem, Katowicami, Trójmiastem i Wrocławiem. W czasie testowego przejazdu, pociąg Pendolino pokonał Trasę Warszawa - Gdańsk w 2,5 godz. Testowy przejazd Pendolino z Warszawy do Gdańska pokazał jego możliwości. Pociąg wyjechał o godzinie 9.15 z dworca Warszawa Wschodnia. Już po 2,5 godz. zatrzymał się na dworcu Gdańsk Główny. Do przejażdżki Pendolino zachęcić może komfort jazdy, w tym na przykład wygodne rozkładane fotele, stoliki, oświetlenie oraz gniazdka elektryczne. W pociągu znajdują się specjalne stelaże na większy bagaż czy miejsce na rowery. Składy zostały przystosowane do potrzeb osób niepełnosprawnych. Jazda Pendolino jest wyjątkowo ... cicha. Niski poziomem hałasu zapewnia specjalna konstrukcja dachu oraz amortyzatory w podwoziu. W pociągu nie znajdziemy tradycyjnych tablic informacyjnych. To już przeszłość. Zastąpione zostały elektronicznymi wyświetlaczami, które będą nas informowały o przebiegu trasy. W czasie jazdy wszyscy pasażerowie dostaną napój oraz przekąskę wliczone w cenę biletu. W każdym składzie znajduje się także bar WARSu. Przy stolikach można zjeść jedno z dań z nowego menu. W pociągach Pendolino pasażerami opiekować będą się specjalnie przeszkolone drużyny konduktorskie. Pracownicy ubrani zostali w nowe mundury, które kolorami nawiązują do barw PKP Intercity. Z Warszawy do Wrocławia przejedziemy Pendolino już w 3h 42 min. Z Warszawy do Katowic w 2h 34 min, do Krakowa w 2h 28 min, a do Gdańska w 2h 58 min. Trasę z południa na północ kraju Pendolino pokona w około 5h 30 min. Bilety na przejazd pociągami Express InterCity Premium będzie można kupić już za 49 zł.,Anna Kostecka