7 września w mazowieckim, śląskim i świętokrzyskim odbędą się wybory uzupełniające do Senatu. W jednomandatowych okręgach wyborczych wyborcy wybiorą 3 spośród 16 kandydatów. Do Senatu szykuje się pięciu obecnych posłów, dwóch samorządowców, i jeden kandydat w wyborach do Parlamentu Europejskiego. Zwycięzcy zastąpią senatorów wybranych wiosną do europarlamentu: Bolesława Piechę i Beatę Gosiewską z PiS oraz zmarłego w maju Henryka Górskiego z tego samego klubu. Komitety PO, SLD i PiS wystawią swoich kandydatów we wszystkich okręgach. Kandydaci Nowej Prawicy JKM wystartują na Śląsku i w woj. świętokrzyskim, Demokracji Bezpośredniej w woj. mazowieckim i świętokrzyskim. Demokraci.pl i Ruch Narodowy wystartują tylko na Mazowszu, a PSL w województwie świętokrzyskim. Dwóm komitetom (Polski Ruch Uwłaszczeniowy i „Kochających Śląsk”) okręgowa komisja wyborcza odmówiła rejestracji (Jan Grudniewski, Paweł Helis). Kandydatów nie wystawiły partie lewicowe: Twój Ruch, Dom Wszystkich Polska i Zieloni. Nowych przedstawicieli w wyższej izbie Parlamentu wybiorą mieszkańcy powiatów: opatowskiego, ostrowieckiego, sandomierskiego, skarżyskiego, starachowickiego (woj. św., okręg nr 82), garwolińskiego, mińskiego, węgrowskiego (woj. maz., okręg nr 47) oraz mikołowskiego, rybnickiego oraz samego Rybnika (woj. śl., okręg nr 73), W świętokrzyskim zarejestrowało się 6 komitetów. Kandydatem PiS będzie poseł Jarosław Rusiecki, który ma także poparcie Polski Razem oraz Solidarnej Polski. PO również wystawi swojego posła – Zbigniewa Pacelta. Z list SLD wystartuje adwokat Kazimierz Jesionek. Kandydatem PSL będzie działacz partyjny Kazimierz Kotowski. Demokracja Bezpośrednia wystawia nauczycielkę Małgorzatę Marenin, a Nowa Prawica prawnika – Jacka Wójcickiego. Na Mazowszu swoich kandydatów wystawi 6 komitetów. Najwięksi gracze – PO i PiS stawiają na samorządowców. Kandydatem Platformy będzie burmistrz Mrozów Dariusz Jaszczuk. Z PiS wystartuje Maria Koc, radna sejmiku, z wykształcenia etnograf. SLD wystawiło działacza partyjnego, nauczyciela Zbigniewa Stąśka. Z list Ruchu Narodowego będzie kandydował lider tego ugrupowania – Krzysztof Bosak. To już drugi start Bosaka w wyborach w tym roku, po Parlamencie Europejskim. Demokrację Bezpośrednią będzie reprezentował informatyk Andrzej Gorayski. PSL wycofało kandydaturę obecnego posła Bartłomieja Bodio. Śląscy wyborcy zagłosują na jednego kandydata spośród 4 komitetów. W tym okręgu są to już drugie wybory uzupełniające do Senatu w tej kadencji. Rok temu na miejsce zmarłego senatora PO Antoniego Motyczki wszedł Bolesław Piecha z PiS. W tym roku z ramienia tych dwóch największych klubów będą kandydować: Marek Krząkała (PO) i Izabela Kloc (PiS), obecni parlamentarzyści. Ponadto konkurować z nimi będą: reprezentujący SLD Piotr Chmielowski (wybrany do Sejmu z list Twojego Ruchu, obecnie w klubie Sojuszu) oraz Maciej Urbańczyk z Nowej Prawicy, który zdobył doświadczenie zawodowe na kierowniczych stanowiskach w branży finansowej. W wyborach w 2011 r. dwóch kandydatów zadeklarowało swoje poglądy w kwestionariuszu serwisu MamPrawoWiedziec.pl: Piotr Chmielowski z SLD i Zbigniew Pacelt z PO. Chmielowski postuluje m.in. odbiurokratyzowanie życia gospodarczego i społecznego, doprowadzenie do zreformowania oświaty (zlikwidowanie zbędnych przedmiotów), stworzenie warunków do wprowadzenia rzeczywistej reformy zdrowia i ubezpieczeń społecznych. Dla mieszkańców swojego okręgu wyborczego chciał stworzyć rzeczywiste, prawdziwe biuro poselskie, zorientowane na obsługę prawną mieszkańców okręgu pod hasłem "Skrzywdził Cię urzędnik? Przyjdź od razu”. Kandydat PO obiecywał dla mieszkańców swojego regionu rozwój infrastruktury sportowej, wsparcie i rozwój sportu, turystyki i rekreacji, a także wsparcie i rozwój edukacji oraz szkolnictwa zawodowego. Od 2011 r. senatorów wybieramy w jednomandatowych okręgach wyborczych. Oznacza to, że senatorem zostanie ten kandydat, który uzyska największą liczbę głosów w danym okręgu. W przypadku śmierci lub rezygnacji senatora z pełnienia tej funkcji, zarządzane są wybory uzupełniające. W tej kadencji odbyły się już dwukrotnie – 21 kwietnia i 8 września 2013 roku. Ale to może nie być jeszcze koniec. Jeśli potwierdzą się doniesienia o nowej komisarz europejskiej – Elżbiecie Bieńkowskiej, to mieszkańców Mysłowic, Tychów i powiatu bieruńsko-lędzińskiego (okręg nr 75) czekają kolejne wybory - obecna wicepremier pełni również funkcję senatora. Jeśli do Senatu wejdą obecni posłowie, możemy spodziewać się zmian w składzie nie tylko do Senatu, ale także do Sejmu. W obecnej kadencji wyższej izby parlamentu 5 ze 100 senatorów zostawiło po sobie wolne miejsce. Dwóch zmarło, dwóch zostało wybranych do Parlamentu Europejskiego, jeden został marszałkiem województwa podkarpackiego. Byłych posłów bieżącej kadencji Sejmu jest 30 (na 460). Ponad połowa z nich (16) przeniosła się do Brukseli i sprawuje mandat europosłów. Kilku objęło inne funkcje publiczne: np. Andrzej Buła został wybrany na funkcję Marszałka Województwa Opolskiego, Małgorzatę Chomycz premier powołał na stanowisko Wojewody Podkarpackiego, a Krzysztof Kwiatkowski został Prezesem Najwyższej Izby Kontroli. Na portalu MamPrawoWiedziec.pl można znaleźć więcej informacji o obecnych posłach, senatorach, europosłach i prezydentach miast (m.in. biogramy, oświadczenia majątkowe, głosowania sejmowe). MamPrawoWiedziec.pl. Projekt realizowany w ramach programu Obywatele dla Demokracji, finansowanego z Funduszy EOG. Magdalena Wnuk, Anna Konczewska, MamPrawoWiedziec.pl,MamPrawo Wiedziec.pl