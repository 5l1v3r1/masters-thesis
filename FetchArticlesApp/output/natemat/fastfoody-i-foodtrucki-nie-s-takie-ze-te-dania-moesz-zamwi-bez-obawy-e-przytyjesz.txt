Letni sezon w pełni. Niezależnie od tego czy jesteś na wieczornym spacerze nad Wisłą czy spędzasz dwa tygodnie nad morzem, wszędzie kuszą zapachy jedzenia. Burgery, kebaby, frytki, pizza i inne szybkie dania, najczęściej stanowią podstawę naszego letniego menu. Ale jeśli chcesz dbać o linię omijasz pewnie budki z jedzeniem i foodtrucki szerokim łukiem. Podpowiadamy z dietetykiem, co z nich wybierać. Mniejsze zło Jeżeli przez cały rok dbasz o to, co ląduje na twoim talerzu, a następnie – w żołądku – szkoda ten zdrowy nawyk zaprzepaścić tylko dlatego, że jest ciepło i prowadzisz bujne życie towarzyskie. W lipcu i sierpniu, kiedy wieczory są długie, a weekendy jeszcze dłuższe, nawet jeśli zostajesz w mieście, czeka na ciebie wiele pokus kulinarnych. I nikt nie wymaga, żebyś przez całe lato nie złamał się na frytki czy loda. Natomiast codzienne zapychanie się szybkimi daniami może mieć wpływ na twoje samopoczucie i odbić się na sylwetce. Ale chodzenie na spacery i na spotkania z przyjaciółmi z własnym pudełkiem, nie jest ani wygodne, ani przyjemne – wiem, bo sama kiedyś byłam na restrykcyjnej diecie i biegałam wszędzie z kaszą, warzywami i olejem lnianym. O ile nie jesteś alergikiem jedzeniowym lub bezglutenowcem, masz naprawdę szansę wybrać mniejsze zło spędzając jednocześnie miłe chwile w gronie bliskich znajomych. Bez stresowania ich i siebie rzeczonym pudełkiem. Co więc wybierać? – Zamiast McDonalda czy Burger Kinga lepiej wybrać food trucki z burgerami lub restauracje takie jak Bobby Burger, mają tam lepsze pieczywo, często robione "po domowemu", a nie "nadmuchane" bułki. Można tam też wybrać bułkę pełnoziarnistą. W modnych teraz burgerowniach mają też lepszej jakości mięso, gdzie także decydujemy czy chcemy wołowinę czy baraninę czy drób, a także jaka ma to być porcja gramaturowo. Poza tym, w takich burgerach jest więcej warzyw niż w restauracjach typu fastfood – radzi Magdalena Jarzynka, dietetyk z Dietosfery. Rzeczywiście, nawet dokonując wyboru pieczywa i dodatków możemy odpuścić sobie zbędnych cukrów, tłuszczów i ogólnie biorąc – kalorii, które znajdziemy w sosach i przekąskach dołączonych do zamawianego zestawu. A co z moją największą słabością, pizzą? – Zamiast Pizzy Hut polecam udać się do prawdziwej pizzerii, gdzie w zastępstwie tłustej pizzy na grubym spodzie z niezliczoną ilością składników, można zjeść prawdziwą pizzę na cienkim cieście, po włosku, czyli najprostszą margaritę z sosem pomidorowym, bawolą mozzarellą lub np. pizzę z szynką parmeńską i rukolą – mówi Magdalena Jarzynka. No dobrze, ale jeśli jesteśmy z naszą paczką przyjaciół nie zawsze to my wybieramy lokal i czasami trafiamy do popularnej sieciówki. Zapytałam, więc co wówczas mamy zamawiać? – Jak już znajdziemy się w fast foodzie to też można wybrać "mniejsze zło". W każdej sieciowej restauracji znajdziemy sałatki, a zamiast hamburgera polecam zjeść tortillę, bo ma mniej węglowodanów (wrap zamiast bułki) i więcej warzyw. Jak już mamy zjeść kebab to wybierzmy wersję w cienkim placku lub na talerzu samo mięso z surówką. Lepiej zrezygnować z frytek w ogóle, albo wybrać pieczone ziemniaki. Uważajmy też na puste kalorie z napojów, zamiast coli zwykłej lepiej wypić "light"/"zero", albo jeszcze lepiej sok lub wodę – radzi dietetyk. Nie taki food truck straszny… Znacznie większą karierę niż fastfoody, ostatnimi czasy robią jednak w największych polskich miastach i kurortach tak zwane foodtrucki. W Warszawie organizowany jest nawet dwudniowy festiwal food trucków, a ich właściciele odbierają nagrody za smaczne i zdrowe jedzenie. Ale z foodtruckami jest podobnie jak z supermarketem. Równie dobrze możemy dokonać słusznego i zdrowego wyboru posiłku, jak i takiego w stylu fastfoodu. Warto więc zerknąć na porady pani dietetyk, która podpowiada, jak zastąpić zdrowszymi i mniej kalorycznymi zamiennikami te najbardziej szkodliwe dla zdrowia i dla sylwetki, o czym ostatnio mogliście przeczytać w artykule pod tym linkiem. W ciepłe dni chętnie też spotykamy się ze znajomymi i rodziną na tak zwanych targach śniadaniowych. Tu naprawdę jest w czym wybierać i w kwestii smaku i kaloryczności i diety, jakiej przestrzegamy. – Polecam wizyty na targach śniadaniowych, alternatywnie dla food court w centrum handlowym. Znajdziemy tam dużo produktów godnych polecenia, np. dobrej jakości pieczywo, sery i wędliny od małych wytwórców, a także warzywa, owoce, czy świeże zioła i możemy zjeść na miejscu np, z food trucka smacznego i zdrowego naleśnika, czy spróbować humusu w różnych wariacjach smakowych. Osobiście jestem wielką fanką targów śniadaniowych – mówi Magdalena Jarzynka, dietetyk. Rzeczywiście zamiast odwiedzin ulubionej kawiarni warto w weekend wpaść na targ śniadaniowy, gdzie każdy znajdzie coś dla siebie i swojego podniebienia. Nie musimy siedzieć w domach i przestrzegać diety w samotności. Grunt to mądrze wybierać miejsca, w których się stołujemy i dania, na które się decydujemy.,Maria Kowalczyk