– Ojcu Rydzykowi te pieniądze się należą, za to, co uczynił dla PiS. Mówię to jak najbardziej poważnie. Ale te pieniądze nie powinny być wyciągane z kieszeni podatnika – stwierdził Paweł Kukiz w rozmowie z Moniką Olejnik. Odniósł się w ten sposób do informacji, że fundacja redemptorysty dostanie prawdopodobnie 27 mln zł na odwierty z budżetu państwa. Polityk po raz kolejny stwierdził także, że Polską rządzi partiokracja. Co ciekawe wpisał w ten system także PiS. – Partiokracja doprowadziła do patologii. Jeden salon zastępuje drugi. Wczoraj Tusk i Miller, dziś Kaczyński – powiedział w rozmowie z dziennikarką. Skomentował w ten sposób przyznanie Jarosławowi Kaczyńskiemu tytułu Człowieka Roku tygodnika "Wprost". Za zależne od chorego systemu uważa sądy i prokuratorów, z którymi trzeba zrobić porządek. – Jeżeli sędziów Trybunału Konstytucyjnego wybiera partia polityczna, to jest oczywiste, że taki sędzia będzie sprzyjał jej interesom. (...) Sędziowie i prokuratorzy, tak jak u Anglosasów powinni być wybierani w JOW-ach – powiedział Kukiz, przyrównując dodatkowo styl działania wymienionych instytucji do mafii. Muzyk odniósł się też do ustawy 500+: – Ten projekt to lep wyborczy. Łapówka dana społeczeństwu. (...) Jesteśmy przeciw rozdawnictwu. Ludzie powinni więcej zarabiać. Należy odpodatkować pracę – ocenił Kukiz. Odnosząc się do prośby PiS, aby 500 zł nie brali bogaci stwierdził: – Wkrótce usłyszymy, że 500 powinni brać jedynie ci, którzy ukończyli 75 lat – powiedział Olejnik.,Manuel Langer