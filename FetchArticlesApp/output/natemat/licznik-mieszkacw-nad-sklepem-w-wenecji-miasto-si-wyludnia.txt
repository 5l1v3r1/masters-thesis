83 755 - taką liczbę pokazuje obecnie ustawiony przy jednej z weneckich aptek licznik. Nie jest to informacja o tym, ile sprzedało się tego dnia kremów z filtrem przeciwsłonecznym, ani ile gołębi przelatuje w tej chwili nad Placem Św. Marka. Niecałe 90 tys. to stan liczbowy weneckiej populacji, która od kilkunastu lat spada dramatycznie szybko. Zanim Wenecję zaczęły szturmować miliony turystów rocznie, była ona jednym z najludniejszych miast na świecie. W XV wieku 200 tys. mieszkańców było wynikiem imponującym i choć dzisiaj populacja na takim poziomie nikogo nie dziwi, miejscowi włodarze daliby się za nią pokroić. Problem z emigrującymi mieszkańcami zaczął się na początku XX wieku. 45 lat temu Wenecję zamieszkiwało 157 tys. osób. Dwadzieścia lat później, w 1991 roku, liczba ta wyniosła już zaledwie 123 tys, aby na początki tego stulecia spaść poniżej 100 tys. Miejscowi tłumaczą konieczność przeprowadzki turystyczną ofensywą. Życie w mieście tysiąca i jednej gondoli jest horrendalnie drogie. I mimo że rosnąca z roku na rok liczba odwiedzających powinna przekładać się na proporcjonalnie większe wpływy do budżetu i kieszeni lokalnych przedsiębiorców, sprawa jest bardziej skomplikowana. Na 20 milionów osób, które co roku odwiedzają Wenecją, nocleg na miejscu rezerwuje jedynie połowa, czyli o dwie trzecie mniej niż 25 lat temu. Niektórzy turyści, owszem, chętnie przepłyną się gondolą czy zjedzą romantyczną kolację w urokliwej restauracyjce. Wszyscy inni, którzy nie są rosyjskimi oligarchami lub zamożnymi niemieckimi turystami, na gondole popatrzą z góry, stojąc na moście, a kolację w postaci kawałka najtańszej pizzy skonsumują w wieczornym autobusie powrotnym. Niektórzy demografowie wieszczą, że jeśli taki stan rzeczy się utrzyma, w roku 2030 w Wenecji na stałe nie będzie mieszkał nikt.,Karolina Pałys