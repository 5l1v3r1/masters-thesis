Mundial nie przestaje zaskakiwać wynikami. Faworyzowani na całym świecie gospodarze zremisowali we wtorek z Meksykiem, który równie bezskutecznie próbował strzelić bramkę. Największą niespodziankę sprawiła kibicom jednak Korea Południowa, która w meczu z Rosją zdobyła prowadzenie w 68. minucie. Choć Meksyk nie należy w tej chwili do ścisłej czołówki światowych drużyn, to w meczu z Brazylią dał sobie radę na tyle, by zremisować. Bezbramkowo, choć emocji nie brakowało, bo obie drużyny wielokrotnie próbowały pokonać bramkarza drużyny przeciwnej. Zarówno Meksykanin Guillermo Ochoa jak i Brazylijczyk Julio Cesar popisywali się wyjątkowo trudnymi i spektakularnymi obronami, kilka razy wybijając piłkę dosłownie opuszkami palców. Największym zaskoczeniem jednak okazał się być mecz Korei Południowej z Rosją. Pierwsza połowa nie obfitowała w spektakularne akcje i dopiero w drugiej prowadzenie objęli Koreańczycy - Lee Keun-Ho w 68. minucie niezbyt mocno kopnął piłkę z dwudziestu metrów, ale to wystarczyło, by Igor Ankifiejew wpuścił ją do bramki. Trener Rosjan szybko po tym dokonał zmian i decyzja ta okazała się słuszna - Aleksander Kierżakow jedynie 6 minut po bramce Korei wyrównał na 1:1 po zamieszaniu w polu karnym. Pozostałe mecze nie przyniosły już takich zaskoczeń, choć też nie brakowało w nich emocji. USA udało się zdobyć i następnie utrzymać prowadzenie w meczu z Ghaną (2:1), zaś Belgia dość pewnie pokonała Algierię, także 2:1, choć Algierczycy twardo się bronili i zaciekle atakowali Belgów, jednego z czarnych koni turnieju. W środę w mundialowej akcji zobaczymy znowu obrońców tytułu. O 21.00 Hiszpania gra z Chile, wcześniej zaś Holandia rozprawi się z Australią (18.00). W nocy z środy na czwartek Kamerun z kolei podejmie wyzwanie z "oszukaną" w meczu otwarcia Chorwacją.,Michał Wąsowski