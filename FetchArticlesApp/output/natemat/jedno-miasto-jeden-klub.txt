Zostaliśmy jednym z niewielu krajów UE, w których tylko jeden klub reprezentuje stolicę w najwyższej klasie rozgrywek ligowych. Została nim Legia Warszawa, sponsorowana przez panią prezydent Hannę Gronkiewicz-Waltz i koncern ITI. Polonia została zdegradowana po oszustwach biznesmenów - właścicieli. Żeby zostać w Extraklasie trzeba było spłacić ok. 4 mln długu (stadion Legii kosztował mieszkańców, w tym kibiców Polonii, ponad 400 mln), wystosowałem publiczny apel do HGW o wyłożenie na Polonię (najstarszy klub warszawski) 1/100 tego, co wyłożyła na Legię. Kiedy Pani Prezydent otwierała stadion Legii stwierdziła, że jest wierną kibicką Legii – wydaje mi się, że nie jest to powód do faworyzowania tylko jednej drużyny w mieście. Bywam na meczach Polonii od 1959, czyli również na meczach III ligi, to mój klub i jestem mu wierny. Dyskryminowany za komuny, niszczony w najnowszych czasach. Nie jestem w stanie zrozumieć, dlaczego. Pomóżcie! Jedno miasto – jeden klub, skąd my to znamy? ,Milo Kurtis