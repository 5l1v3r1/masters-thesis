Testujemy nowość Modeki. Nową trzywarstwową kurtkę tekstylną Megan Lady. Model ten został zaprojektowany specjalnie dla kobiet, które dużo jeżdżą po mieście, ale także lubią polatać gdzieś dalej w weekendy. Jak kurtka sprawdza się w praktyce? Modeka to firma, która ma już ponad 65-letnią historię. W Polsce znana jest już od 10 lat. Cieszy nas fakt, że ten niemicki producent wypuszcza na rynek coraz więcej modeli dedykowanych specjalnie dla kobiet. W chwili obecnej samych kurtek tekstylnych dla Pań jest już 15!! To całkiem sporo… pytanie tylko czy w parze z ilością idzie, jakość? [pierwsze wrażenie] Po rozpakowaniu tej kurtki pierwsze, co rzuciło się w oczy to kolorystyka. Megan Lady dostępna jest w dwóch wariantach, klasycznym czarno-szarym oraz bardziej odważnym wydaniu niebiesko-popielatym z czarnymi wstawkami, który miałam okazje testować. I przyznam szczerze, że w takim zestawieniu ta kurtka wygląda całkiem ciekawie w szczególności, że na polskich drogach niczym na nowojorskich alejach można spotkać głównie ludzi w czarnych uniformach. Kurtka ta jest zdecydowanie lżejsza od innych modeli prezentowanych przez tego producenta. Dzięki czemu, aż chce się ją zakładać, a po wypięciu membrany oraz podpinki naprawdę nie czujemy jej wagi. Kolejnym elementem, który zaskakuje to suwak wszyty pod ukosem. [funkcjonalność] Kurtka jest trzy warstwowa, dzięki czemu możemy w niej jeździć przez cały rok. Gdy pada deszcz wpinamy membranę Humax® Z-Liner, a gdy robi się zimno do dyspozycji mamy jeszcze podpinkę. W naprawdę ciepłe dni kurtka spisuje się znakomicie. Jest przewiewna po wypięciu dwóch warstw, a dodatkowo do dyspozycji mamy systemu Air Draft. Z przodu otwierane, mocowane na silny magnes panele wentylacyjne z siateczki mesh, a z tyłu dwa klasyczne wywietrzniki. Dodatkowo wzdłuż rękawów mamy rozlokowane zamki wentylacji Airvent. Za co Megan Lady należy się duży plus. A jak się spisuje ten model w deszczu? Testując Yamahę FZ8 miałam okazję kilka razy jeździć w ulewie... Podkreślam ULEWIE i sama kurtka spisała się wyśmienicie. Wystarczy mieć dobrze dopasowane rękawiczki z membraną, aby woda nie wlewała się przez rękaw do środka. Dzięki czemu niestraszne nam będą żadne opady. A jak spisały się zewnętrzne kieszenie? No cóż. To chyba największy mankament tego modelu... W pierwszym dniu jazdy w deszczu dostało się do środka kilka kropel wody. Na całe szczęście telefon nie ucierpiał! Lecz gdy w kolejnym dniu miałam jeździć motocyklem to intuicyjnie schowałam komórkę do wewnętrznej kieszeni... I to była trafna decyzja, bo kolejnej próby kieszenie nie wytrwały - portfel miałam mokrzusieńki, a pieniądze musiałam później suszyć na kaloryferze. Jak się później okazało producent zastosował ostrzeżenie wszywając specjalną metkę z hasłem non-waterproof (czyt. nie wodoodporne), ale jako "blondyna" oczywiście nie dostrzegłam słowa "non" umieszczonego na samej górze przy szwie... kto by się spodziewał, że Niemcy będą tak dbać o swoich klientów i ostrzegać ich, że kieszeń może nie wytrzymać nawałnicy. [detale] Krój Megan Lady jest przystosowany do damskiej sylwetki. Na dole znajdziemy ściągacze, które pozwolą dostosować kurtę do naszych bioder. Model ten zaskakuje nowymi rozwiązaniami, które podkreślają postęp niemieckiego producenta i chęć dalszej ekspansji na rynku kobiecych ubrań motocyklowych. Kieszeni w tej kurtce jest wyjątkowo dużo!! Dwie zewnętrzne, kolejna schowana zaraz po rozpięciu zewnętrznego suwaka na wysokości klatki piersiowej (jest to idealne miejsce na schowanie dokumentów). Prócz tego, że sama kieszeń jest wodoodporna otrzymujemy jeszcze saszetkę, która jest wpięta tak, aby nie wypadła i jak głosi napis jest także wodoodporna, więc nasze prawo jazdy oraz dowód rejestracyjny powinny być bezpieczne. Zaglądając dalej w samej kurtce znajdują się jeszcze dwie wewnętrzne kieszenie, które spokojnie pomieszczą kilka drobiazgów. Za co trzeba pochwalić Modekę to za fakt, że w podpince też zamontowała kieszenie: pierwszą dedykowaną dla telefonu (smartphone spokojnie się zmieści) oraz drugą zdecydowanie większą, w której spokojnie schowamy portfel. [bezpieczeństwo] Na ramionach i łokciach znajdują się protektory SaS-Tec certyfikowane wg EN 1621-1. A na plecach został umieszczony wyjmowany protektor plecowy SaS-Tec certyfikowany wg EN 1621-2. Cały komplet pod wpływem ciepła dopasowuje się do ciała. Ochraniacze nie krępują ruchów. Wszystkie znajdują się w kieszeniach zapinanych na rzepy, dzięki czemu z łatwością je wyjmiemy, gdy będziemy chcieli wyprać kurtkę. Dodatkowo kurtka wyposażona została w odblaski 3M Scotchlite®. [podsumowanie] Megan Lady to dobra, damska kurtka. Która idealnie sprawdzi się do jazdy w mieście oraz na weekendowe wycieczki. Zarówno do jazdy skuterem, jak i motocyklem. Jeśli ktoś nie boi się krzykliwych kolorów albo wręcz lubi się wyróżniać na drodze z pewnością polubi ten model. Jedynej rzeczy, jakiej mi brakowało to lekkiego wcięcia w tali, aby móc podkreślić damską sylwetkę, przez co kurtka wydawałaby się mniej toporna... po prostu by nas nie pogrubiała drogie Panie ;) Plusy: - Doskonała wentylacja - Wypinana membrana - Dużo kieszeni Minusy: - Jasne wstawki szybko się brudzą - Krój mógłby bardziej podkreślać damską sylwetkę Cena katalogowa Megan Lady: 890 zł. Zakres rozmiarów: 32 - 44. Więcej na: www.modeka.pl Polub Baba po Garach na Facebooku!!,Weronika Kwapisz