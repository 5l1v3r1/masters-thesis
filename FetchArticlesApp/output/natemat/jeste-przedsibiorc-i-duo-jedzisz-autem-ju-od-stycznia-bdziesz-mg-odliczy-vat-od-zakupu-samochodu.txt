Jeśli, jako przedsiębiorca, życzysz sobie prezentu z okazji nadchodzącego Nowego Roku od państwa, to można stwierdzić, że coś jest na rzeczy. Nie są to kokosy, a i trudno usatysfakcjonować wszystkich, ale część z osób prowadzących firmę zaoszczędzi. Od stycznia 2014 roku będzie można odliczyć VAT od zakupu samochodu. Przygotowywane przez Ministerstwo Finansów kompleksowe zmiany w VAT od samochodów osobowych wejdą w życie w 2014 roku, po uzyskaniu zgody Brukseli. Od 1 stycznia 2014 r. poszerzony zostanie katalog aut podlegających pełnemu odliczeniu VAT. Przepis pozwalający odliczyć cały VAT od aut, które mają co najmniej trzy miejsca siedzące, a ich dopuszczalna ładowność wynosi przynajmniej 500 kg, dla wielu osób prowadzących działalność gospodarczą może okazać się niezłym zastrzykiem finansowym w postaci mniejszych kosztów. Odliczysz także od eksploatacji Skąd taki prezent dla przedsiębiorców skoro minister Jacek Rostowski zasłynął bardziej z zabierania, niż dawania? Ma to związek z unijną dyrektywą, którą rząd Polski jest zobowiązany przyjąć. Ale nasz kraj postanowił się odwołać sugerując zmiany. Obecnie kierowcy aut osobowych nie mogą odliczyć podatku VAT od zakupu paliwa. Ustawodawca tłumaczy to tym, że pojazd wykorzystywany jest też do celów prywatnych. Alternatywą dla takich osób jest jedynie „włączenie” auta w majątek firmy i, na podstawie faktur zakupowych za paliwo, zmniejszać podatek dochodowy na rzecz fiskusa. Od 2014 roku podatnicy VAT mogą zyskać prawo do pełnego odliczenia także od paliw do tych samochodów, ale tylko jeśli auta te będą używane wyłącznie do celów firmowych. Jednak przedsiębiorcy, którzy używają w firmie samochodów ciężarowych i wykorzystują je również na cele prywatne, mogą stracić połowę odliczenia. Co istotne, obecnie odliczają bez ograniczeń. Do końca br. kupując auto, przedsiębiorca może dokonać odliczenia do 60% VAT-u wykazanego na fakturze. Jest jednak jedno „ale” - kwota ta nie może przekroczyć 6 tys. zł. Podatnicy VAT nie mogą natomiast odliczać wcale VAT naliczonego przy zakupie paliwa do samochodów osobowych. Rząd proponuje, aby 60% VAT-u, ale nie więcej niż 6 tys. zł zamienić na 50% VAT-u jeżeli auto jest wykorzystywane także do celów prywatnych lub 100% VAT-u jeżeli samochód jest wykorzystywany tylko na potrzeby firmy.,Dariusz Brzezicki