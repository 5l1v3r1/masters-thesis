15 i 16 czerwca na stadionie Legii przy Łazienkowskiej w Warszawie rozegrane zostaną pierwsze w historii Mistrzostwa Świata Dzieci z Domów Dziecka w Piłce Nożnej. W turnieju wezmą udział 24 zespoły z całego świata, a z młodymi piłkarzami na boisku wystąpią gwiazdy takie jak reprezentant Niemiec Lukas Podolski i były zawodnik Manchesteru United Quinton Fortune. W połowie czerwca do Warszawy zjadą najlepsi młodzi piłkarze, podopieczni placówek opiekuńczych z całego świata. W pierwszym tego typu mundialu do rywalizacji staną drużyny m.in. z Litwy, Rumunii, Rosji, Węgier, Francji, Niemiec, Madagaskaru, Tanzanii, Gwinei i Nigerii. Polskę reprezentować będą dwa zespoły. Pierwszy, Horyzont Kołaczkowo, to zdobywca złotego medalu w Mistrzostwach Polski, które odbyły się 27 kwietnia. Drugi składa się zaś z najlepszych zawodników tamtych mistrzostw wybranych spośród wszystkich uczestników. „To były wspaniałe zawody. Z olbrzymią przyjemnością obserwowałem zaangażowanie piłkarzy, rywalizację fair play oraz radość ze zwycięstwa. Zawodnicy stworzyli niezapomnianą atmosferę, która udzieliła się wszystkim. Liczymy na podobną atmosferę na Mistrzostwach Świata. To będzie niezapomniane przeżycie dla fanów futbolu” – zapowiada Andrzej Lisiak, prezes Stowarzyszenia „Nadzieja na Euro”. Mistrzostwa Świata Dzieci z Domów Dziecka to nie tylko rozgrywki najmłodszych. Wśród atrakcji zaplanowano m.in. mecz pokazowy „Polska vs. Reszta świata”, w którym drużyna złożona z gwiazd dorosłej i młodej kadry narodowej zmierzy się z rywalami zza granicy, gdzie zagrają Niemiec polskiego pochodzenia Lukas Podolski, były reprezentant RPA Quinton Fortune i Rumun Florin Raducioiu. W ramach turnieju odbędzie się specjalna konkurencja ContiTest, która wyłoni najlepszego strzelca i bramkarza imprezy. Uczestnicy będą musieli wykazać się celnością, trafiając piłką do opon zawieszonych na bramce oraz ustawionych na boisku. Zawodników do boju zagrzeją Ambasadorzy Dobrej Woli Mistrzostw, m.in. Włodzimierz Szaranowicz, Zbigniew Boniek i Tomasz Kłos. Jednym z Ambasadorów Dobrej Woli jest także Dariusz Dziekanowski, który weźmie udział w Meczu Gwiazd. Mecz na żywo „Polska vs. Reszta świata” można będzie obejrzeć za pośrednictwem portalu sport.tvp.pl, a retransmisję już w poniedziałek 17 czerwca o godzinie 18.45 na kanale TVP Sport. „To pierwsza taka impreza w skali światowej. Czekamy na nią równie niecierpliwie co nasi zawodnicy. Dla mieszkańców Warszawy przygotowaliśmy miasteczko z atrakcjami dla najmłodszych – multimedialną strefę rozrywki i ściankę wspinaczkową. Mistrzostwa to doskonały sposób na spędzenie niedzielnego popołudnia w mieście” – zaprasza Lisiak. Sponsorem głównym mistrzostw jest firma Continental Opony Polska.,Marcin Długosz