Tuż przed wejściem na wizję dziennikarz TVP zapytał lidera PO o "młode wilki" ugrupowania. W odpowiedzi usłyszał, że tak, że już "nie skaczą" i że ich "kły zostały stępione". Trwało to kilka sekund, a Grzegorz Schetyna musi być teraz w szoku, bo jego wypowiedzi pokazano w programie "W tyle wizji". A w weekend rozgrzały sieć. Fragment nagrania, podczas którego Grzegorz Schetyna z uśmiechem na ustach przekonuje o uspokojeniu "młodych wilków" Platformy, jest hitem Twittera. Udostępniony przez użytkownika "PikuśPOL" zebrał kilkaset polubień i żyje już swoim życiem poza profilem internauty. – Jak tam młode wilki, uspokojone? – pyta Schetynę dziennikarz. – Taaa. – odpowiada rozbawiony. Zaraz słyszy jeszcze: "Już nie skaczą?" i bez wahania oznajmia: "Nie, luzik". Dziennikarz TVP drąży, rzucając jeszcze: "Kły stępione?". – Stępione – przytakuje szef PO. Jak tłumaczył widzom "W tyle wizji" Rafał Ziemkiewicz, ta krótka wymiana zdań odbyła się przed wejściem na wizję, a Magdalena Ogórek dodała, że "to właściwie nie powinno ujrzeć światła dziennego, ale ujrzało”. Według Ziemkiewicza, Schetyna wiedział jednak co robi. – Chyba chciał komuś pogrozić palcem, tam u siebie – ocenił. Za "młode wilki" Platformy można brać m.in. Agnieszkę Pomaskę, Joannę Muchę, Sławomira Nitrasa, Michała Szczerbę, Rafała Trzaskowskiego, Cezarego Tomczyka i Kingę Gajewską-Płochocką. Ta grupa próbowała wymuszać na Schetynie, by ostrzej traktował PiS i podtrzymywał sejmowy strajk. Czy poradziłby sobie bez nich? Dr hab. Rafał Chwedoruk z Instytut Nauk Politycznych UW w rozmowie z nami powiedział, że tak. – Liderzy znaleźliby sobie kolejnych takich, jak oni. Natomiast bez doświadczonych liderów na miarę Donalda Tuska nie wróżyłbym tym młodym wilkom powodzenia – stwierdził. –,Karolina Błaszkiewicz