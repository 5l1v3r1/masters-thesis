Na starcie nowego projektu Dorota Zawadzka, blogerka naTemat, zapewnia, że w sieci zamierza stworzyć wyjątkowe miejsce, w którym będzie można znaleźć naprawdę pomocne rady w wychowaniu maluchów. Dorota Zawadzka to kolejna telewizyjna gwiazda, która zdecydowała się zamienić występy przed kamerą na internet. Po dłuższym czasie spędzonym na aktywnym prowadzeniu swojego profilu na Facebooku i bloga w naTemat, słynna Superniania została nową redaktor naczelną portalu dla rodziców Parenting.pl. Czytaj również: Nie da się wychować bez klapsa? "Bicie dzieci zawsze jest przemocą" Wygląda na to, że Superniania zamierza ze swoim nowym portalem dołączyć do internetowej pierwszej ligi, nie tylko w swojej dziedzinie. "W serwisie, który niejako na nowo otwieramy, będziemy nie tylko mówić do was i pisać o tym, jak należy wychowywać dzieci. Parenting.pl to również platforma do rozmowy o tym, co jest dla nas ważne w kształtowaniu najbliższych nam osób, naszych dzieci. Chcę stworzyć nowe wspólne miejsce dla was, ale i z wami" - pisze Dorota Zawadzka. Była gwiazda TVN obiecuje, że jej portal nie będzie tylko kolejnym zbiorem suchych informacji, ale miejscem, gdzie użytkownik jest nie mniej ważny, niż twórcy. Psycholog podkreśla zresztą, że Parenting.pl chce od teraz tworzyć właściwie razem z czytelnikami. Zobacz też: Według badań ufamy internetowi, nie wierzymy w informacje prasy i telewizji. "Zaskakujące wyniki" Zmianie ulec ma nieco także linia serwisu. "Rodzina to nie tylko mama, tata i dziecko. To także samotna mama. To rodziny patchworkowe. To rozwiedzeni, samodzielni rodzice. To rodziny adopcyjne. Będę więc poświęcać wiele uwagi sprawom nurtującym różne rodziny: pełne, rekonstruowane, niepełne, wielodzietne" - zapowiada Zawadzka. Dodaje również, że w Parenting.pl nie zabraknie informacji o wychowaniu dzieci niepełnosprawnych, których próżno szukać gdzie indziej.,Jakub Noch