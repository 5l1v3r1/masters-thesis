Robert Kubica znowu się ściga. W sobotę najbardziej znany Polak w świecie motorsportu ruszył na odcinki specjalne toskańskiego Rally Coppa Città di Lucca. Co więcej, na prawym fotelu towarzyszy mu pilot Maciej Szczepaniak, z którym stanowili zgraną załogę w czasach startów w WRC. Przesadnych powodów do radości wciąż bardzo liczna grupa kibiców Roberta Kubicy z tego powodu jednak nie ma. Kubica i Szczepaniak wracają dziś na rajdowe trasy po raz pierwszy od ogłoszenia przerwy w ściganiu się i zaskakującym rozstaniu ze sponsorująca ich od lat Grupą LOTOS, ale od razu zapowiedziano, że to jedynie start "hobbystyczny"."Nie wracam do rajdów, nie będę startował ośką, nie będę jechał w WRC3." – napisał wprost Robert Kubica kilka dni temu na Facebooku. Już wtedy rozwiał też spekulacje na temat pojawienia się na otwarciu nowego Toru Łódź. W środę dziennikarz Cezary Gutowski ujawnił też, co Robert Kubica powiedział mu na temat planów na przyszłość. – Na razie po staremu. Nic za bardzo nie mogę powiedzieć. Teraz koncentruję się na rozwiązaniu paru problemów, które się narodziły przez ostatnie lata i zobaczymy, co przyniesie przyszłość, ale tu już bardziej mowa o końcówce tego sezonu lub początku przyszłego – stwierdził najlepszy polski kierowca.,Jakub Noch