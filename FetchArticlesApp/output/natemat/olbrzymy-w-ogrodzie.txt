Bezlistna jesień, szaro, buro , ciemno. W ogordzie wszsytkie oprace juz za nami, teraz nadszedł czas wspominania pięknego, ciepłego lata, ot tak dla polepszenia samopoczucia. W moim ogródku, oprócz tradycyjnych bylin, traw, kwiatów jedno- i wieloletnich, mam kilka olbrzymów. Są to rośliny dorastające do 2 metrów wysokości. Jedną z nich jest sadziec purpurowy. Jest on rośliną całkowicie mrozoodporną. Nie wymaga okrywania na zimę ani kopczykowania. Jego naturalnym środowiskiem są obszary Eurazji i Ameryki Północnej. Charakteryzuje się mocnymi łodygami koloru fioletowego. Na nich to właśnie pojawiają się kwiatostany, których średnica wynosi około 25 cm. Składają się z różowo-fioletowych kwiatów, o rurkowatym kształcie, zebranych w koszyczki. Kwitnienie trwa od lipca do października. Roślina ta pięknie prezentuje się jesienią. Podczas gdy inne rośliny ogrodowe rozpoczynają swój stan spoczynku, sadziec stanowi nie lada dekorację ogrodu. Nie jest rośliną wymagającą, dobrze radzi sobie zarówno w słońcu, jak i półcieniu. Preferuje gleby żyzne i przepuszczalne. Kolejnym olbrzymem w moim ogrodzie jest rudbekia naga. Osiąga wysokość do 2 metrów. Jest to doskonała roślina do obsadzania miejsc pod płotami, ścianami, jedna z najpopularniejszych odmian w ogrodach w stylu wiejskim. Ponadto jest mało wymagająca. Odmiana ta charakteryzuje się silnymi pędami i porośniętymi włoskami błyszczącymi liśćmi. Lubi stanowisko słoneczne. Rośliny bez problemu zimują w naszym klimacie. Znoszą spadki temperatur do -20°C, a pokryte warstwą śniegu bez problemu wytrzymają w jeszcze niższych temperaturach. Byliny rozmnażamy wiosną przez podział starej kępy. Ważnym zabiegiem pielęgnacyjnym jest usuwanie przekwitłych kwiatostanów. Zabieg ten sprawi, że rośliny wypuszczą nowe pączki i ponownie zakwitną. Słonecznik ozdobny to roślina jednoroczna, dorastająca do 2 metrów wysokości. Nasiona wysiewa się wprost do gruntu na przełomie kwietnia i maja. Wymaga gleby żyznej i słonecznego stanowiska. Kwitnie od lipca do września. Doskonale nadaje się na kwiaty cięte. Wspaniale wygląda posiany w grupach na tle roślin zimozielonych. Miskant chiński to kolejna wysoka roślina w moim ogrodzie. Roślina pochodzi z Chin. Dorasta do 2 metrów, w zależności od odmiany, tworzy kępy. Kwiaty wyrastają ponad listowie. Liście trzcinowate, przeważnie łukowato wygięte, zielone, zmieniają barwę jesienią. Kwiatostany tworzą pierzaste wiechy w różnych kombinacjach kolorystycznych. Wymaga stanowiska słonecznego, gleby gliniastej, umiarkowanie wilgotnej, bogatej w składniki pokarmowe. Miskant ścinamy na wiosnę, a podczas zimy związujemy liście, dzięki czemu chronimy roślinę przed mrozem. Kwitnie od sierpnia do października. Słonecznik olbrzymi jest rośliną wszystkim dobrze znaną. Obejmuje około 70 gatunków pochodzących z kontynentu amerykańskiego. Słonecznik to roślina jednoroczna, o wysokich, sztywnych, owłosionych łodygach. Posiada pojedyncze, owłosione, lepkie liście i kwiatostany o średnicy do 60 cm. Słoneczniki dorastają do 2 metrów. Nawłoć czyli mimoza, to bylina . W uprawie są liczne odmiany różniące się między innymi wysokością (od 50 do 200 cm). Pędy nawłoci są sztywne, proste, od dołu drewniejące, gęsto ulistnione. Liście są siedzące, podłużnie lancetowate. Pora kwitnienia nawłoci jest zależna od odmiany i przypada od VII do X. Nawłoć można sadzić na rabatach, grupami, nadaje się także na kwiat cięty. Nawłoć jest rośliną niewybredną i ekspansywną. Rośnie na różnych rodzajach gleb, nawet na rumowiskach i przy zbiornikach wodnych. Jest wytrzymała na mróz. Wymaga stanowiska słonecznego lub półcienistego. Wszystkie opisane przeze mnie rośliny posiadam w swoim ogrodzie i polecam użytkownikom mniejszych lub większych ogródków, gdyż są to rośliny, które nadają każdemu ogrodowi nutę wspaniałości.,Beata Wielgosz