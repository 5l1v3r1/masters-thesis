28 czerwca dokładnie 43 lata po zamieszkach w klubie Stonewall Inn w Nowym Jorku, które były początkiem nowożytnego ruchu LGBT, sejmowa Komisja Ustawodawcza (UST) stosunkiem głosów 15:3 odrzuciła oba projekty ustaw o związkach partnerskich zgłoszone przez Ruch Palikota i Sojusz Lewicy Demokratycznej. Nie było żadnej dyskusji merytorycznej - oba projekty zostały zablokowane na samym początku drogi legislacyjnej. Platforma Obywatelska pokazała, że o żadnym otwarciu i dialogu nie może być mowy. Data jest oczywiście przypadkowa, lecz znamienna. Po 23 latach polskiej demokracji lesbijki, geje, osoby biseksualne oraz transpłciowe ciagle są obywatelkami i obywatelami drugiej kategorii! Państwo nie rozpoznając naszych związków stosuje wobec znacznej części własnych obywateli i podatników swoisty apartheid! Fakt. W Polsce jedynym przepisem prawnym, który wprost odnosi się do orientacji seksualnej jest prawo pracy uchwalone w 2003 roku, w związku z wejściem Polski do Unii Europejskiej. Jest to prawo, które wymusiły na nas dyrektywy unijne i nie ma w tym żadnej naszej zasługi. Od 2004 roku do dziś nie doczekaliśmy się w Polsce ustawy o związkach partnerskich, ustawy o korekcie metrykalnej płci, o mowie i przestępstwach z nienawiści w związku z orientacją seksualną i tożsamością płciową, czy zakazu dyskryminacji w dostępie do dóbr i usług. A przecież w tym czasie rządziły partie wszystkich opcji - SLD, PiS i PO. Wszystkie te partie (co w przypadku PiS jest oczywiste) i ich koalicjanci pokazały, że prawa osób LGBT nie są warte zadzierania z kościołem i w ogóle nie są warte większej uwagi. Poziom czwartkowej debaty w komisji ustawodawczej pokazał, także że posłowie i posłanki nie mają merytorycznej wiedzy na temat osób LGBT, że używają wykluczającego języka i że nie widzą w nas prawowitych obywateli tego kraju! To wszystko niby już wiedzieliśmy, ale 28 czerwca 2012 ma szansę stać się momentem zwrotnym polskiego ruchu LGBT. Decyzja PO i PSL odarła nas z jakichkolwiek złudzeń, że w PO jest jakaś frakcja liberalna (w głosowaniu jej siła wyniosła 0). Jest to też moment na dyskusję i podsumowanie popełnionych błędów. Jednym z błędów był pomysł ze zgłoszeniem 2 projektów, których poza kilkoma osobami z RP, SLD, Grupy Inicjatywnej ds. Związków Partnerskich i Grupy Miłość Nie Wyklucza nikt nie rozróżnia. Kolejnym błędem było oddanie pola działania dwóm partiom przez organizacje i grupy nieformalne i bierne przyglądanie się wydarzeniom. Opinia publiczna nie zdążyła nawet poznać założeń obu projektów, a już zostały one przez komisję sejmową zablokowane. 43 lata po zamieszkach w klubie Stonewall Inn, gdy geje, lesbijki i osoby trans stanęły w obronie swojej godności podczas nalotu policyjnego i 23 lata po przemianach demokratycznych w Polsce mam prawo czuć się wkurzony, że polski rząd i posłowie traktują mnie jak obywatela drugiej kategorii. Tak czuję się wkurzony, ale nie bezsilny. Wiem, że pewnego dnia, tak jak w większości krajów Unii Europejskiej i w Polsce będą związki partnerskie. Pora się obudzić z letargu! Rozliczajmy polityków nie tylko za to co mówią, ale za fakty! Co z tego, że politycy PO tacy jak Arłukowicz, Dunin, Kidawa-Błońska, Boni, Sikorski, Kozłowska-Rajewicz, Mucha, czy nawet w kampanii wyborczej Tusk mówią, że trzeba wprowadzić rozwiązania prawne dla par pozamałżeńskich? PO rządzi już blisko 5 lat i wymienieni przeze mnie politycy mieli wystarczająco czasu, żeby przekonać swoich bardziej konserwatywnych kolegów i koleżanki z partii. A fakty są takie, że PO ręka w rękę z PiS i Solidarną Polską zablokowała projekty ustaw które wielu osobom ułatwiły by życie, a przede wszystkim przywróciły im/nam poczucie godności. P.S. Wczoraj odbyło się pierwsze spotkanie organizacji i grup nie formalnych. Powstaje plan działania. Każdy może sie włączyć. Sczegóły i plan działania - TU.,Tomek Szypuła