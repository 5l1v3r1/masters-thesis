Jeszcze niedawno hasło „Miasto Ogrodów”, wybrane dla Katowic w związku z kandydaturą do tytułu Europejskiej Stolicy Kultury, było przyczynkiem do żartów i kpin. Dziś z miejskiej zielonej partyzantki nikt się nie śmieje, a projekty ogrodnicze pojawiają coraz częściej, powoli zmieniając przestrzeń publiczną na bardziej przyjazną.W zazielenianie miasta zaangażowały się ostatnio instytucja kultury Katowice – Miasto Ogrodów wraz z grupą Kwiatuchi oraz Akademia Sztuk Pięknych we współpracy z Fundacją Giesche. Prezentujemy te ogrodnicze inicjatywy i zapraszamy do śledzenia ich efektów. Florystyczna Mapa Kato Instytucja Kultury Katowice – Miasto Ogrodów, wspierając miejskich aktywistów z grupy Kwiatuchi, zachęca mieszkańców katowickich dzielnic do tworzenia miniogrodów. Pomysłodawcy zapewniają niewielkie szklarnie, a mieszkańców proszą o zapełnienie ich roślinami. Projekt pozwala uczestnikom wcielić się w rolę artysty prezentującego publiczności swoje dzieło – w tym wypadku w postaci kwiatów. Wspólne dzielnicowe szklarnie mogą być także przestrzenią do spotkań i integracji mieszkańców. Szklane ogrody pozwolą stworzyć Florystyczną Mapę KATO, na której zarejestrowane będą gatunki hodowane w poszczególnych dzielnicach. Szklarnie zaczęły pojawiać się w mieście od 27 sierpnia, a można je zobaczyć na Zawodziu (ul. Marcinkowskiego 6), w Bogucicach (ul. Wincentego Wajdy 21) oraz na osiedlach Odrodzenia (ul. Radockiego 76) i Witosa (Skwer Karlika z Kocyndra). Szczegółowe informacje na temat Florystycznej Mapy Kato można znaleźć na stronie. Mój kawałek ogrodu Kolejny ogrodniczy projekt to wspólna inicjatywa Akademii Sztuk Pięknych i Fundacji Giesche. Uczestnikami projektu „Mój kawałek ogrodu” będą osoby walczące z chorobą nowotworową. Podczas zaplanowanych jako część projektu warsztatów uczestnicy przy współpracy animatorów będą mogli zaprojektować, przygotować, a później pielęgnować swój mały „ogródek” w postaci jednonaczyniowego bezglebowego systemu. Jednocześnie powstawać będą trzy większe instalacje hydroponiczne. Profesor ASP Jolanta Jastrząb będzie nadzorować prace nad „Ogrodem ziołowo-warzywnym” w Ogrodzie Botanicznym w Radzionkowie, Milena Michałowska będzie pracować nad instalacją „Świat mchów i paproci” w Śląskim Ogrodzie Botanicznym w Mikołowie, a Monika Panek pokieruje projektem zatytułowanym „W koronach tropikalnych drzew”, który będzie można oglądać na terenie nowej siedziby katowickiej ASP przy ul. Raciborskiej 50. Organizatorzy do udziału w projekcie zapraszają osoby młode (do 25 roku życia) walczące obecnie lub kiedyś z chorobą nowotworową albo znajdujące się w grupie wysokiego ryzyka. Uczestnikami mogą być również opiekunowie dzieci. Nie jest wymagana specjalistyczna wiedza botaniczna, inicjatywa ma bowiem umożliwić uczestnikom ekspresję uczuć, być formą relaksu i wspólnego spędzenia czasu. Szczegółowe informacje na temat warsztatów i zapisów można znaleźć na stronie. Oprac. Hanna Kostrzewska,Rajza Po Kato