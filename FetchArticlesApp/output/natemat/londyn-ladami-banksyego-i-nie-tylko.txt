Więcej zdjęć (2) Banksy to chyba najbardziej znany graficiarz na świecie. Na sławę zapracował sobie malując przekorne, czasem kontrowersyjne obrazki komentujące rzeczywistość. Znają go wszyscy i piszą o nim wszędzie. Jego malowane sprayem wiadomości trafiają już od ponad dziesięciu lat do grup ludzi większych, niż targety najbardziej znanych dzienników. Na tym niezwykłym graficiarzu spoczywa więc ogromna odpowiedzialność. Jego prace to często bardzo inteligentne, pacyfistyczne manifesty. Artysta wyraża się negatywnie także o wielkich korporacjach. Jego poglądy są powszechnie znane, mimo tego że wciąż działa incognito i nikomu nie udało się go zidentyfikować. Najwięcej jego oryginalnych prac znajduje się w Londynie. To miasto jest pełne przykładów mistrzowskiego street-artu, oczywiście nie tylko autorstwa Banksy'ego, ale przede wszystkim za sprawą jego fenomenu. Artysta otwarcie zachęca ludzi to "wychodzenia na ulicę" ze swoimi poglądami i manifestów artystycznych. Często zdarza się, że to właśnie one, w subtelny i głębszy sposób trafiają do świadomości ludzi i wielokrotnie pojawiają się w mediach. Głośnym tego przykładem jest nasz lokalny, warszawski manifest, spontanicznie zrobiony na warszawskim Moście Poniatowskiego podczas Euro 2012. Malunek anonimowego graficiarza szybciej niż ze światowych mediów, zniknął z materiału, na którym został zrobiony. Ponieważ street art to sztuka dość ulotna, która pojawia się najczęściej nocą, szybko i niezapowiedzianie, a potem również bardzo szybko znika, nie da się stworzyć przewodnika, który nie zdezaktualizuje się w ciągu kilku dni lub tygodni. Na szczęście w Londynie działają entuzjaści, którzy sami, niemal codziennie dokumentują najciekawsze prace. Są tam także fenomenalni przewodnicy, którzy organizują wycieczki dla turystów, którzy chcą poznać i zobaczyć londyńską sztukę ulicy. Założyciele Street Art London są blisko związani ze sceną graficiarską i artystyczną Londynu. Wśród turystów są znani ze swoich, cieszących się świetną opinią, wycieczek. Oprócz nich działacze organizują mnóstwo angażujących kulturę ulicy wystaw i wydarzeń. Codziennie armia fotografów dokumentuje najnowsze prace. Nikt w Londynie nie ma lepszego rozeznania i większego archiwum niż oni. Nie zamierzam robić im konkurencji. Wycieczki odbywają się w każdy wtorek, sobotę i niedzielę i zaczynają się rano od 10 lub 11. Można także umówić się na zwiedzanie indywidualne i grupowe. Wówczas termin jest niemalże dowolny. Cena takiego zwiedzania to od 12 do 15 funtów. Zarezerwować sobie wycieczkę można poprzez e-mail: tours@streetartlondon.co.uk. Warto wcześniej wejść na Street Art London i poczytać trochę o artystach, których prace zobaczymy. Banksy będzie oczywiście główną atrakcją, ale występuje w fenomenalnym towarzystwie.,Maja Święcicka