24. Finał Wielkiej Orkiestry Świątecznej Pomocy odbędzie się już w niedzielę. Datki na inicjatywę pochodzą również z aukcji internetowych oraz innych zbiórek. Jednym z najprostszych sposobów będzie umieszczenie tweeta i wsparcie w ten sposób orkiestry. Hasło przewodnie tegorocznego, 24. Finału brzmi „Mierzymy wysoko”, a pieniądze zebrane w ramach tej inicjatywy zostaną przeznaczone na zakup specjalistycznego sprzętu medycznego dla oddziałów pediatrycznych, a także dla polskiej geriatrii, w tym przede wszystkim dla zakładów opiekuńczo-leczniczych. W akcje włącza się też biznes, który lubi być postrzegany jako przyjazny społecznie. Jedną z ciekawszych inicjatyw jest zaproponowana przez MasterCard akcja na Twitterze. Za każdy wpis opublikowany 10 stycznia 2016 r., oznaczony hashtagiem #MasterCardGrazWOSP, firma przekaże 5 zł na konto fundacji Wielkiej Orkiestry Świątecznej Pomocy. Twittować będzie można w dniu finału do północy. To, oprócz aukcji, jeden z najprostszych sposobów, aby pomagać WOŚP nie wychodząc z domu. W ubiegłych latach akcje na Twitterze przyniosły łącznie ponad 265 000 złotych. Oprócz tego firma wyposaży też 300 wolontariuszy WOŚP w czytniki kart. – Cieszymy się, że po raz kolejny możemy uczestniczyć w tym nadzwyczajnym przedsięwzięciu, a także ułatwiać Polakom dobroczynność, wprowadzając nowe metody przekazywania funduszy na szczytne cele Orkiestry. Trzymamy kciuki za kolejny rekordowy wynik zbiórki i życzymy wszystkim Polakom dobrej zabawy w tym wyjątkowym i bardzo gorącym dniu – mówi Bartosz Ciołkowski, dyrektor generalny polskiego oddziału MasterCard Europe.,Piotr Celej