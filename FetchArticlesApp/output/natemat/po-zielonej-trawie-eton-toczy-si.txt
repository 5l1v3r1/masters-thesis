Stadiony piłkarskie już od dawna nie służą tylko do rozgrywania meczów ligowych lub reprezentacyjnych. Od pewnego czasu coraz liczniej odbywają się na nich turnieje pokerowe. Z jednej strony zapewnia to rozgłos w mediach. W końcu, co to za niezwykła wiadomość, że kolejny turniej odbywa się w kasynie lub hotelu. A stadion to już spory wyróżnik. Chyba najsłynniejszy stadionowy turniej pokerowy miał miejsce w 2013 roku. Rozegrano go na legendarnym stadionie Wembley. Co prawda, to nie ten sam obiekt, na którym Polacy zaliczyli ,,zwycięski” remis z Anglią w 1973 roku (ten wyburzono w 2003 roku i postawiono nowy), ale prestiż miejsca oczywiście pozostał. Jeszcze przed turniejem ISPT Wembley, zapowiedzi organizatorów były szumne. Pierwsze szczegóły mówiły o puli nagród w wysokości aż 30 milionów dolarów. W sumie spodziewano się 20,000-30,000 uczestników. W pierwszej fazie turnieju, gracze mieli siedzieć na krzesełkach i grać za pomocą tabletów, które miał dostarczyć organizator. W drugiej fazie turnieju miało zagrać 3,000 najlepszych uczestników. Gra miała odbywać się na płycie stadionu w namiotach, gdzie chciało rozstawić stoły do pokera. Zwycięzca turnieju miał otrzymać 10 milionów dolarów. Jak jednak można było się spodziewać, plany nie wypaliły. Ostatecznie, w ratowanie turnieju włączył się znany klub pokerowy Dusk Till Dawn. Zagwarantowali oni dla zwycięzcy nagrodę w wysokości 1 miliona euro (ostatecznie musieli dołożyć prawie €600,000). Wpisowe do turnieju wyniosło €3,000. W turnieju zagrało 761 pokerzystów. Po zwycięstwo sięgnął Jakub Michalak. Gdy w grze pozostawało sześciu finalistów, zdecydowano się na tzw. deal. Polak zagwarantował sobie €236,000. Kolejne €200,000 otrzymał za zdobycie pierwszego miejsca. Do stołów pokerowych zasiadano również na legendarnym Old Trafford. Stadion wybudowano w latach 1909-1910. W czasie drugiej wojny światowej został zbombardowanym ze względu na bliskie położenie wobec Kanału Manchesterskiego. Do dnia dzisiejszego, ze starego stadionu zachowały się tylko mury tunelu pomiędzy ławkami rezerwowych, którymi wychodzili na murawę piłkarze. Obecnie stadion ma pojemność 75,797 miejsc. W 2003 roku na Old Trafford odbył się finał Ligi Mistrzów, w którym Juventus zmierzył się z Milanem. W sierpniu 2013 roku w ,,Teatrze Marzeń” odbył się turniej Road to Old Trafford. Wpisowe w wysokości £250 opłaciło 169 pokerzystów. Najlepszy okazał się Sam Trickett. Anglik przekazał swoją wygraną (£10,000) na fundację założoną przez znakomitego piłkarza ,,Czerwonych Diabłów” Rio Ferdinanda. -Jestem szczęśliwy, że wygrałem ten turniej. Grałem dla zabawy, ale czułem, że naprawdę muszę wygrać na Old Trafford. Spełniłem swoją misję. Jestem również szczęśliwy, że mogłem dokonać wpłaty na fundację Rio Ferdinanda. Warto ich wspierać. Było wspaniale. Miałem udany weekend i był on bardzo różny i relaksujący niż jakikolwiek inny turniej, w którym grałem. To było niesamowite doświadczenie- powiedział po zwycięstwie. Warto dodać, że Sam Trickett (w turniejach pokerowych live wygrał ponad 20,5 mln dolarów) to na co dzień wierny kibic MU. Pozostając w Wielkiej Brytanii, należy wspomnieć także o serii PartyPoker Grand Prix Tour, którą ogłoszono we wrześniu. Jednym z organizatorów GPT jest Dusk Till Dawn z Nottingham. Przewidziano w sumie 12 turniejów, z czego 7 zostanie rozegranych na słynnych stadionach. Pod koniec listopada, pokerzyści zawitali na Stamford Bridge, gdzie na co dzień swoje mecze rozgrywa Chelsea Londyn. W styczniu 2016 roku, turniej odbędzie się na Old Trafford. Kolejne stadiony, które znalazły się w harmonogramie to St. James' Park (Newcastle United), Elland Road (Leeds United), Hampden Park (Glasgow; Quenn's Park F.C.), Amex Stadium (Brighton; Brighton & Hove Albion) i Cardiff City Stadium (Cardiff City F.C.). Wpisowe do każdego turnieju wynosi £70. Impreza jest mocno promowana m.in. w mediach społecznościowych i skierowana jest przede wszystkim do graczy rekreacyjnych. Na koniec przykład z odległej Brazylii. Ojczyzna znakomitego piłkarza Ronaldo, w 2014 roku była gospodarzem piłkarskich mistrzostw świata. Turniej odbył się na 12 stadionach (z ekonomicznego punktu widzenia budowa niektórych nie miała uzasadnienia), a po tytuł sięgnęli Niemcy. Jednym z obiektów, który gościł MŚ był Estádio Mineirão. Położony jest on w Belo Horizonte (2,4-milionowe miasto w południowo-wschodniej Brazylii). Na Mineirão rozegrano cztery mecze grupowe, jeden mecz 1/8 finału oraz półfinał. Mineirão wybudowano w latach 1963-1965. Wielką przebudowę przeprowadzano od 2010 roku. Zachowano zewnętrzną, historyczną skorupę stadionu, a największe zmiany zaszły wewnątrz. Stadion ma pojemność 62,160 miejsc. W połowie grudnia na Mineirão rozegrano festiwal pokerowy wchodzący w skład serii 888Live Local. Wpisowe do Main Eventu wyniosło ok. 130 dolarów, a pula gwarantowana wyniosła ok. 130,000 dolarów. Poza tym turniejem, rozegrano m.in. High Rollera oraz turniej deepstack. W festiwalu udział wzięli m.in. Bruno Kawauti oraz Bruno Politano, który w Main Evencie WSOP 2014 zajął 8. miejsce. Patrząc na rosnącą popularność turniejów pokerowych na stadionach piłkarskich, możemy spodziewać się nowych lokalizacji. Na koniec warto dodać, że wg zapowiedzi organizatorów Global Poker League, finał zostanie rozegrany w ,,jednej z najbardziej znanych aren widowiskowo-sportowych”. I wszystko wskazuje na to, że będzie to Madison Square Garden w Nowym Jorku. Pozostaje czekać do 2016 roku. * * Posłuchaj najnowszego 79. odcinka pokerowego podcastu ,,Heads-Up", który współprowadzę. Zapraszam na mój nowy profil na Facebooku, gdzie będę dzielić się z Wami ciekawostkami nt. pokera. Znajdziesz mnie na Twitterze. -------------------------------------------------- Zapraszam Was również do poparcia Stowarzyszenia Wolny Poker, w którym walczymy o zmianę ustawy hazardowej. Wejdźcie na WolnyPoker.org i wyraźcie swoje poparcie.,Jakub Suszka