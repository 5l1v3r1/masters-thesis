Radni Opola chcą, by 54. Krajowy Festiwal Piosenki Polskiej, odbywał się w tym mieście. Apelują do prezesa TVP Jacka Kurskiego i prezydenta miasta Arkadiusza Wiśniewskiego, by powrócili do rozmów – informuje TVP Info. "Festiwal to 50 lat tradycji, która wpisała się w polską kulturę (…), to niewątpliwie nasze dobro narodowe i najcenniejsza marka miasta" – napisali opolscy radni w uchwale zgłoszonej podczas piątkowej sesji. Przypomnijmy, że prezydent Opola wypowiedział TVP umowę na organizację wydarzenia. Stało się to po tym, jak z udziału w festiwalu wycofało się kilkudziesięciu artystów (m.in. Kayah, Maryla Rodowicz). Jacek Kurski w TVP zapewniał, że festiwal i tak się odbędzie, tyle że w innym mieście. "Będą jeszcze błagać telewizję o powrót do Opola" – stwierdził prezes. Niemalże od razu ruszyła giełda miast, które mają być gospodarzem tegorocznego Krajowego Festiwalu Piosenki Polskiej. Mówiło się m.in. o Kielcach, Koszalinie czy Stalowej Woli.,Daria Różańska