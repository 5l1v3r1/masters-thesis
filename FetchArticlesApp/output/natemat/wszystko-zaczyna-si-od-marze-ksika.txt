Szalona blondynka, w której żyłach płynie benzyna, mała „125” przypominająca motorower, a nie rasowy motocykl turystyczny i trasa sięgająca 12 000km!! ”Wszystko zaczyna się od marzeń” Weroniki Kwapisz to opowieść o wyprawie motocyklowej dookoła Europy. Jest to książka pełna humoru oraz pasjonujących przygód zarówno Weroniki, jak i jej motocykla – Suzuki VanVana. Podróżniczka przemierzyła m.in. takie kraje jak Rumunia, Bułgaria, Macedonia, Albania docierając do samego Gibraltaru. Ktoś mógłby zapytać zdziwiony: „Podróż dookoła Europy na tak małym motocyklu mającym zaledwie 125ccm?”. Faktycznie ten motocykl wygląda niepozornie. Ale czy do realizacji marzeń nie wystarczą po prostu „dwa kółka"? Za sprawą tej wyprawy Weronika chciała udowodnić, że liczy się tylko pasja. Nie ma większego znaczenia czy wyruszymy turystykiem, nakedbikiem czy chopperem. Wiatr we włosach będzie taki sam! A widoki przy mniejszych prędkościach stają się bardziej wyraźne i soczyste, dlaczego więc „125tka” miałaby sobie nie dać rady? „Wszystko zaczyna się od marzeń” to zapiski z podróży, która teoretycznie nie mogła się udać, bo blondynka i motocykl to mieszanka wybuchowa, a jednak, jak się okazuje marzenia są od tego, aby je realizować.,Weronika Kwapisz