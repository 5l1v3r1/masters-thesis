Bronisław Komorowski w wyborach prezydenckich będzie się ubiegał o reelekcję. Ogłosił to 5 lutego. Następnego dnia poparła go Platforma Obywatelska na spotkaniu Rady Krajowej partii. Podczas Rady Krajowej PO prezydent podziękował tym, którzy według sondaży popierają jego kandydaturę. – Te 75 proc. obywateli naszego kraju jest da mnie źródłem osobistej i środowiskowej satysfakcji – powiedział Komorowski. Podziękował też Platformie za udzielone poparcie. Stwierdził jednak, że w tych wyborach chce występować jako kandydat obywatelski, a „obywatelskość przekracza granice przynależności partyjnych”. Prezydentura dobrego klimatu Komorowski przedstawił swój model prezydentury opartej o ideę dialogu „w imię szukania tego, co łączy Polaków, a nie dzieli”. Podkreślił skuteczną współpracę prezydenta z rządem, a jako przykład podał realizację programu „Dobry Klimat dla Rodziny”, którego częścią są rządowe i samorządowe karty dużych rodzin, zmiany w systemie podatkowym wprowadzające ulgi na dzieci czy prorodzinne zmiany w kodeksie pracy. – Bezpieczeństwo Polski było i będzie centralnym punktem mojej prezydentury – kontynuował Komorowski. Wyraził przekonanie, że bezpieczeństwo kraju jest ważniejsze niż podziały partyjne. Dlatego ma nadzieję, że poparcie uzyska projekt przyznający 2 proc. budżetu na finansowanie armii i pełną implementację postanowień szczytu NATO w Newport. Przypomniał jednocześnie, że najbliższy szczyt odbędzie się – z jego inicjatywy – w 2016 r. w Warszawie. Przyznał, że marzy, aby przedstawicie państw członkowskich NATO spotkali się w Pałacu Prezydenckim, w którym kiedyś został podpisany Układ Warszawski. Wśród planów na następną kadencję znalazło się dążenie do stworzenia unii energetycznej i pogłębianie integracji europejskiej. Chciałby umocnienia pozycji Polski. Kilka haseł dla młodych Prezydent zaadresował przemówienie do młodych. – Dla nich i następnych pokoleń musimy budować Polskę realizującą ich aspiracje – mówił. Wyliczał, co należałoby zrobić: unowocześnienie szkolnictwa, zapewnienie dobrej pracy, samodzielnego mieszkania i stworzenie warunków do zakładania i rozwoju rodziny. „Kontynuowanie aktywnej i racjonalnej polityki prorodzinnej” prezydent uważa za kluczowe działanie na rzecz przełamania kryzysu demograficznego. Komorowski powiedział także, że należy podjąć działania pobudzające polską gospodarkę i stworzyć dobry klimat dla przedsiębiorczości. Ma temu służyć znajdująca się właśnie w Sejmie nowelizacja ordynacji podatkowej, która wprowadza rozstrzyganie sporów podatkowych na korzyść podatnika, jeżeli są niejasności w przepisach. Wśród działań wspierających przedsiębiorczość wymienił także wprowadzenie dalszych zmian prawnych dotyczących wyższych uczelni, tak aby współpracowały ze światem gospodarki. Na pytania o „sprzyjającą” datę wyborów (marszałek Sejmu wyznaczył na pierwszą turę 10 maja, a komentatorzy ocenili, że jest korzystna dla urzędującego prezydenta z powodu sąsiedztwa ważnych państwowych rocznic), odpowiedział, że wysoko ocenia wyborców w Polsce i nie sądzi, że data wyborów zmieni ich decyzję. Historyk, poseł, myśliwy Zanim został głową państwa w 2010 r., sześć razy sprawował mandat poselski, pełnił funkcje ministra obrony narodowej i marszałka Sejmu. Wcześniej, w latach 70. i 80., Komorowski działał w opozycji demokratycznej – kolportował prasę podziemną wydawaną przez Komitet Obrony Robotników, współzałożył wydawnictwo podziemne Biblioteka Historyczna i Literacka. Był kilkakrotnie aresztowany, a w stanie wojennym internowany. Jest absolwentem Instytutu Historycznego na Uniwersytecie Warszawskim, w latach 80. uczył historii, m.in. w seminarium duchownym w Niepokalanowie. W latach 1989–1990 pełnił funkcję dyrektora gabinetu Aleksandra Halla, ministra ds. współpracy z organizacjami politycznymi i stowarzyszeniami. W 1991 r. z powodzeniem kandydował do Sejmu z list Unii Demokratycznej. Jednocześnie z mandatem posła I kadencji sprawował urząd wiceministra ds. wychowawczo-społecznych w Ministerstwie Obrony Narodowej (1990–1993). W latach 90. był członkiem Unii Wolności (1993–1991) oraz stronnictwa Konserwatywno-Ludowego (1995–2001). W kolejnych latach kandydował do Sejmu z list UD (1993), AWS (1997), PO (2001, 2005 i 2007). Do Platformy wstąpił w 2001 r. Po katastrofie lotniczej pod Smoleńskiem, w której zginął urzędujący prezydent Lech Kaczyński, jego obowiązki przejął Komorowski jako ówczesny marszałek Sejmu. Potem, 4 lipca 2010 r., w II turze wygrał wybory prezydenckie z Jarosławem Kaczyńskim z wynikiem 8 933 887 do 7 919 134 głosów. Kontrowersje budziło zamiłowanie Komorowskiego do polowań. – Mąż uznał, że wielu wyborcom to jednak przeszkadza, więc powiedział, że postara się ograniczyć polowanie do łowów z aparatem fotograficznym – powiedziała w końcu w jednym z wywiadów pierwsza dama Anna Komorowska. (Na zdjęciu: Bronisław Komorowski na uczelni West Point 25 września 2012 r. Fot. West Point - The U.S. Military Academy) Małgorzata Łubik, Magdalena Wnuk,MamPrawo Wiedziec.pl