Czy współczesny klasyczny motocykl musi być ciężki i prowadzić się niczym statek kosmiczny? Czy nie może być lekki i zwinny jak naked bike i mieć do tego duszę? Spoglądając na cruisery oraz choppery nie sądziłam, że trafię kiedykolwiek na taki motocykl. A gdzieś w głębi duszy ciągnęło mnie zawsze do maszyn, które mieniły się w słońcu swoimi chromami oraz potrafiły „zabulgotać”, gdy tylko o tym zamarzyliśmy. [pierwsze wrażenie] Jak tylko wskoczyłam na Triumpha Bonnevilla poczułam w ułamku sekundy, że cofam się w czasie do lat 60tych. Ale zaraz, zaraz… ten motocykl przecież spełnia obowiązujące normy „euro” jest z wtryskiem paliwa, nie ma gaźnika. Czy jak ruszę to z za rogu wyłoni się James Dean na innym cafe racerze…? Niestety tak się nie dzieje, ale to nic…, bo szybko o nim zapominam, gdyż to Booneville jest „gwiazdą”. Jak tylko pokonuję pierwsze kilometry na moje twarzy pojawia się wielki uśmiech, co ciekawe na buziach innych osób również!! Ten motocykl sprawia, że przypominamy sobie o naszych ojcach oraz dziadkach, którzy blisko półwieku temu sami jeździli takimi motocyklami. Bo kto nie pamięta Junaków, WFMek z długimi, prostymi kanapami, wydechami poprowadzonymi nisko… To wszystko ma Triumph!! Pod jedną z kawiarni zaczepia mnie Amerykanin i pyta się mnie, kto mi tak pięknie odrestaurował ten motocykl? Przez 10 minut oszukuję go, że znam świetny serwis z mechanikami pasjonatami…, po czym przyznaje się, że to nowiuteńka sztuka tylko z tysiącem kilometrów na liczniku. Nie może on w to uwierzyć i kwituje to słowami: „Arcydzieło!!”. Faktycznie model ten jest arcydziełem, bo jakimi innymi słowami można nazwać motocykl, który zaczął być produkowany w 1959 roku i praktycznie nieprzerwanie jest obecny na rynku w zbliżonym design-ie. Zasiadając na „Bonniku” od razu zorientujesz się, że motocykl ten został stworzony z myślą o motocyklistach. Tutaj króluje prosta sylwetka, nogi lekko podkurczone, dzięki czemu spokojnie można przejechać nim kilkaset kilometrów i nic nas nie będzie boleć, ani kolana, ani tyłek, bo kanapa, choć skromna nie jest ani za twarda, ani za miękka. Stopy stawiamy pewnie na ziemi musimy tylko przyzwyczaić się do zamontowanych w centralnym punkcie podnóżków, by o nie, nie zahaczać nogawkami spodni. Środek ciężkości jest tutaj naprawdę nisko (nie wspominając o siodle!) Dzięki czemu nie musimy się męczyć z tym motocyklem jak większość panów ze swoimi krążownikami na parkingach. Triumph przypomina swoja zwinnością niejednego nakeda - prowadzi się go bajkowo. Jak tylko odejdziemy na chwilę od tej maszyny będziemy myśleć o kolejnych kilometrach, bo tym motocyklem chce się jeździć bez względu czy będzie to wypad w Bieszczady, na kawę na Nowym Świecie czy może totalna „lanserka” wieczorem. [silnik] A jak sprawuje się silnik? 67KM i 68Nm w zupełności wystarczy, aby na naszej twarzy pojawił się uśmiech, przecież kupując taki motocykl nie myślimy o atomowym przyspieszeniu, a o wietrze we włosach i stylu jazdy... no i bandanie wokół szyi, starej wytartej skórzanej kurtce oraz prostym otwartym kasku najlepiej z goglami. Nie nazwałabym tego motocykla „flegmatycznym Brytyjczykiem”, bo jego główny konkurent Kawasaki W800 ma jedynie 48KM, a ta dwucylindrowa rzędowa jednostka napędowa szczyci się elastycznością na każdym biegu. Trzeba też podkreślić, że spalanie tego motocykla nie zszarga naszej kieszeni, gdyż jeżdżąc „chilloutowo”, spokojnie zejdziemy do wartości 3, 8l/100km, natomiast, jak tylko zmienimy się w ulicznego wojownika musimy się liczyć, że "Bonnie" będzie "pił" 4, 3-5 litrów na sto kilometrów. [hamulce] Naprawdę w tym motocyklu ciężko znaleźć minusy, na pewno do nich nie należą hamulce, które zatrzymują ten motocykl skutecznie, a gdy mocniej „depniemy” tylnym to widowiskowy poślizg mamy gwarantowany. Mi tak sytuacja zdarzyła się dwa razy i przyznam szczerze, że czułam się jak mały dzieciak, spod mojego kasku było tylko słychać głośny rechot, a przechodnie widząc drobną dziewczynę hamującą gwałtownie kręcili tylko głowami i sami się śmiali. [podsumowanie] Triumph Bonneville to wspaniały motocykl, którego bez dwóch zdań można pokochać po pierwszym przejechanym kilometrze. Prócz wersji SE mamy jeszcze do wyboru nazwaną po prostu Bonneville, która charakteryzuje się minimalizmem oraz szykowną niczym brytyjski rugbista na niedzielnym rodzinnym obiadku wersję T100 ze szprycowanymi kołami, dwu kolorowym malowaniem oraz efektownymi gumowymi osłonami na bak. Cena modelu: 36 990zł Więcej na: www.triumph.net.pl Polub "Baba po Garach" na FB www.facebook.com/BabaPoGarach,Weronika Kwapisz