Nie jesteśmy motoryzacyjnymi szowinistami, zatem nie przypasowujemy płci do wielkości samochodu. Tym razem jednak to sami producenci tak definiują grupy docelowe swoich klientów, zatem proszę nam wybaczyć. Nie mamy nic przeciwko, aby na super wygodnej kanapie Pullmana podróżowała nowoczesna pani bizneswoman. A teraz przedstawimy dwie nowości: Toyota Yaris by Simple i Mercedes 600 Pullman. Na początek coś dla płci pięknej. Yaris by Simple – dla pań Gdyby klientami salonów motoryzacyjnych byli sami panowie, to pewnie samochody nie byłyby tak ładne, jak dziś, a paleta kolorów składałaby się co najwyżej z czterech barw. Dlatego, znając kobiece upodobania do piękna, Toyota we współpracy z Simple Creative Products stworzyła coś specjalnego dla pań. Co ważne – tylko dla pań w Polsce. To specjalna wersja Toyoty Yaris – Yaris by Simple, która będzie wyprodukowana w ilości 500 sztuk i będzie sprzedawana tylko na terenie Polski. Wersja limitowana posiada standardowe wyposażenie wersji Premium, wzbogacone o aluminiowe felgi, lampy przeciwmgielne, chromowane dodatki, lampy LED, fluidyczne linie dekoracyjne nadwozia oaz szereg białych elementów wykończeniowych na zewnątrz i w środku auta (kierownica, deska rozdzielcza). Dodatkowym elementem ozdobnym jest tylny słupek w kolorze czarnym. Samochód będzie napędzany silnikiem benzynowym 1.33l Dual VVT-i o mocy 99KM, z którym będzie współpracować manualna, sześciostopniowa skrzynia biegów lub bezstopniowa skrzynia CVT. Do wyboru będą dwa kolory: biała perła lub srebrny metalik. Auto będzie kosztować 56900 zł. Każde auto będzie niepowtarzalne, albowiem będzie posiadać specjalny numer seryjny i oznaczenia Simple. Dodatkowo dla pierwszej setki klientek przygotowano… torebki marki Simple. Mercedes 600 Pullman dla bogaczy Koncerny Daimler i Mercedes Benz doszły wspólnie do wniosku (w końcu!), że nie warto denerwować dalej szejków arabskich, bogatych biznesmenów i innych dostojników, którzy za sprawą zaprzestania produkcji Maybacha, mogą poszukiwać dla siebie samochodu innej marki. Piętnastego maja tego roku światu zostanie zaprezentowana nowa Klasy S W222. Mercedes 600 Pullman będzie najbardziej luksusową odmianą tej klasy. Nazwa Pullman była już stosowana w latach 1964 – 1981, kiedy to dumnie nosił ją model W100. Na razie wiadomo jedynie, że auto będzie napędzane silnikiem benzynowym V12 z podwójnym układem turbodoładowania. W planach będzie także wersja hybrydowa. Można się jedynie domyślać, co znajdzie się na wyposażeniu samochodu, aby zapewnić królewskie warunki podróżowania. Producent na razie nie podaje bardziej szczegółowych informacji. Dla każdego coś miłego Mercedes 600 Pullman i Toyota Yaris by Simple to samochody, stworzone w celu zainteresowania określonych I nielicznych grup nabywców. Osoba posiadająca takie auto może czuć się wyróżniona. Toyota pokazała, że nawet z niewielkiego, popularnego miejskiego autka można zrobić perełkę (swego czasu drogę przetarł Fiat oferując model 500 by Gucci). Mercedes z kolei udowodnił, że zawsze może być jeszcze lepiej, jeszcze wygodniej i jeszcze bardziej ekskluzywnie. Dla każdego coś miłego, w zależności od potrzeb, oczekiwań i możliwości finansowych.,Michał Lisiak