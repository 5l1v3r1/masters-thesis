Od początku XX wieku w Polsce odbyło się 6 ogólnokrajowych referendów, a w Szwajcarii... ponad 300! Dlaczego Szwajcarzy tak kochają referenda? Dzisiaj w Szwajcarii odbywają się aż trzy referenda: to najsłynniejsze, dotyczące rezerw złota, a także referendum dotyczące podatku liniowego oraz referendum dotyczące polityki imigracyjnej. Trzy jednego dnia. Czy to dużo? Nie dla Szwajcarów. Szwajcarzy kochają referenda – przeprowadza się ich tu więcej niż w innych krajach świata. Łącznie z trzema dzisiejszymi, w tym roku odbyło się w tym niewielkim alpejskim kraju 12 referendów, a w ubiegłym roku – 11 referendów. A mowa tu tylko o głosowaniach na szczeblu państwowym – tymczasem referenda odbywają się także regularnie w poszczególnych kantonach i miastach. Szwajcaria jest wręcz liderem w światowym rankingu liczby referendów. Od początku XX wieku na całym świecie odbyło się ponad 500 referendów, w tym ponad 300 w Szwajcarii. Na drugim miejscu zestawienia znalazła się Australia, gdzie do tej pory odbyły się 44 ogólnokrajowe referenda. Dla porównania – w Polsce ta liczba wynosi 6. Ostatnie ogólnokrajowe referendum odbyło się w czerwcu 2003 roku i dotyczyło akcesji naszego kraju do Unii Europejskiej. Wcześniej ogólnokrajowe referenda odbywały się także w 1946 r. (słynne “3 x tak”), 1987 r., dwa w 1996 r. i jedno w 1997 r. I tyle. Lokalnych referendów też nie odbywa się wiele – w tym roku prawdopodobnie najgłośniejszym echem odbiło się majowe referendum w Krakowie, dotyczące m.in. organizacji Zimowych Igrzysk Olimpijskich w tym mieście. Skąd bierze się ta miłość Szwajcarów do referendów? Mieszkańcy tego kraju po prostu wierzą w skuteczność dobrze rozwiniętej demokracji bezpośredniej. Chcą sami decydować o tym, jak im się żyje we własnym kraju. Referenda dotyczą więc praktycznie wszystkiego – systemu wynagrodzeń, podatków, opieki zdrowotnej, infrastruktury drogowej i kolejowej, polityki imigracyjnej… Na szczeblu lokalnym mieszkańcy danego kantonu czy miasta decydują najczęściej o nowych projektach budowlanych, np. o wybudowaniu nowego szpitala, szkoły, basenu czy drogi. Szwajcarzy lubią więc brać sprawy w swoje ręce. I póki co ich system mocno zdecentralizowanej władzy sprawdza się całkiem nieźle. Ale i im zdarza się coś przegapić. Tak właśnie było, gdy władze miejskie w Zurychu postawiły w samym centrum miasta coś takiego: Jest to dźwig portowy, który w kwietniu tego roku został postawiony nad rzeką Limmat. Dotarł tu z niemieckiego portu morskiego Rostock i od razu wzbudził kontrowersje. Okazało się bowiem, że pochodzący z 1963 r. zardzewiały dźwig portowy to dzieło sztuki! A dokładniej – instalacja “Hafenkran” (czyli po prostu “dźwig portowy”), która wygrała międzynarodowy konkurs (więcej zdjęć tego osobliwego dzieła sztuki znajdziecie TUTAJ). Ważący 90 ton dźwig został kupiony przez władze Zurychu za, bagatela, 600 tysięcy franków. Transakcję uzasadniano dążeniami do “podkreślenia portowych tradycji miasta”… Jak nietrudno się domyślić, większość mieszkańców Zurychu była przeciwna tej inicjatywie twierdząc, że jest to wyrzucanie publicznych pieniędzy w błoto. Oczywiście pojawił się pomysł zorganizowania referendum – jednak ostatecznie do niego nie doszło, bo władze Zurychu zdążyły już udzielić pozwolenia na postawienie dźwigu w centrum miasta. Mówiąc kolokwialnie – było już pozamiatane, a mieszkańcy Zurychu po prostu musieli się przyzwyczaić do codziennego widoku na paskudztwo górujące nad centrum miasta. Jedynym pocieszeniem dla nich jest to, że dźwig ma być rozebrany już na początku 2015 roku. Przykład “dzieła sztuki” z Zurychu jest dowodem na to, że niezależnie od kraju, politycy potrafią mieć odjechane pomysły. Tak czy inaczej, chyba mimo wszystko lepiej jak ich nierozsądne fantazje dotyczą sztuki, a nie, ekhm, systemu emerytalnego…,Dorota Sierakowska