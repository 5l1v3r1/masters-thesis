Filozofia bezpieczeństwa Volvo jest związana z tą firmą od samego początku. Ponad 80 lat temu, Assar Gabrielsson i Gustaf Larson, założyciele Volvo wyznali: „Samochody są prowadzone przez ludzi. Dlatego nadrzędną zasadą w Volvo jest i musi pozostać bezpieczeństwo”. Volvo na początku lat 70. XX wieku rozpoczęło analizować dane dotyczące wypadków z udziałem samochodów tej marki, a 29 marca 2000 roku stworzyło specjalistyczną dywizję - Volvo Cars Safety Centre (Centrum Bezpieczeństwa Volvo) pod Göteborgiem. To tam rozbija się rocznie od 200 do 300 samochodów i analizuje drobiazgowo każdą kolizję. Ponadto Volvo skupuje również wraki z wielu wypadków i odtwarza te wypadki w warunkach laboratoryjnych. Wszystko to ma na celu zwiększenie bezpieczeństwa pasażerów samochodów. Do dnia dzisiejszego rozbito w tym ośrodku około 4 000 pojazdów szwedzkiego producenta, a w specjalnej bazie znajdują się dane dotyczące ponad 50 000 wypadków. W 1972 stworzono samochód badawczy Volvo Experimental Safety Car (VESC). Jego design akcentował bezpieczeństwo i wiele innych innowacji, które później pojawiły się w modelu Volvo 240. Wprowadzono w nim między innymi strefy zgniotu, ochronę przed dachowaniem, „znikającą” kierownicę, system hamowania z układem zapobiegającym blokowaniu kół, automatyczne pasy bezpieczeństwa, poduszki powietrzne i wyskakujące zagłówki. W chwili premiery VESC przyciągnął ogromną uwagę entuzjastów motoryzacji Światowe centra badające wypadki drogowe W 2006 roku Volvo Car Corporation wraz z AB Volvo (działy Trucks i Buses) otworzyły w Chinach wspólne Centrum Badań nad Wypadkami Drogowymi. Wcześniej podobne ośrodki otworzono w Stanach Zjednoczonych Ameryki Północnej oraz w Tajlandii. Doświadczenia, jakie zdobyto w Bangkoku (centrum otwarto w 2003 roku) wykorzystano przy pracach rozwojowych nad samochodami wprowadzanymi na chiński rynek – powiedziała Ingrid Skogsmo, dyrektor Centrum Bezpieczeństwa Volvo Cars. Początkowy celem tajskiego centrum było wyposażenie lokalnych władz w wiedzę niezbędną do podejmowania trafnych decyzji odnośnie do sytuacji drogowej w Tajlandii. Okazało się to także bardzo korzystne dla Volvo. Firma zyskała bowiem lepszy przegląd warunków drogowych na rynkach wschodzących, co zostało z pewnością wykorzystane podczas prac nad przyszłymi modelami samochodów. Volvo od lat aktywnie prowadzi badania nad kolizjami, stale poszerza zasób wiedzy, która pozwala firmie opracowywać coraz bezpieczniejsze samochody. Volvo ma też nadzieję, iż zdoła przyczynić się do powstania lepszych warunków jazdy w najludniejszym kraju świata – Chinach. „Musimy zdobyć więcej informacji na temat coraz intensywniejszego ruchu drogowego w Chinach, aby mieć pewność, że nasze nowoczesne systemy działają optymalnie nawet w tym kraju” – mówi P-O Boström, dyrektor ds. bezpieczeństwa drogowego w AB Volvo. Podstawowym założeniem polityki bezpieczeństwa Volvo jest to, by wszyscy klienci mogli korzystać z tego samego, wysokiego poziomu zabezpieczeń bez względu na to, w jakim mieszkają kraju. Wewnętrzne centrum badań nad wypadkami Volvo jest najlepszym tego typu ośrodkiem w motoryzacyjnym świecie. Z pomocą swego szwedzkiego centrum w Göteborgu, działającego od 2000 roku oraz lokalnych oddziałów w Stanach Zjednoczonych, Tajlandii i Chinach firma zbudowała wyjątkową bazę danych, obejmującą szczegółowe informacje na temat ponad 50 tysięcy wypadków z udziałem przeszło 60 tysięcy pasażerów. W szwedzkim centrum można dokonywać zderzeń z prędkościami relatywnymi do 200 km/h z dokładnością do 2,5 cm (2 tory po 100 m). Symulacje wypadków rejestruje 30 kamer z szybkością 200 000 klatek na sekundę. Powyższe zdjęcie przedstawia rezultat symulacji rzeczywistego wypadku z udziałem Volvo S60 przy sumarycznej prędkości 130 km/h. Pasażer, który siedział z boku miał jedynie pęknięte żebro, nie miał żadnych innych obrażeń, gdyż siła zderzeniowa została rozproszona na cały pojazd, m.in. na specjalne, wzmacniane belki systemu SIPS. Skutki prac rozwojowych „Wiedza o tym, co dokładnie dzieje się podczas kolizji z samochodem i jego pasażerami, jest od dziesięcioleci niesamowicie ważnym elementem przy tworzeniu nowych pojazdów” – opowiada Ingrid Skogsmo, dyrektor Centrum Bezpieczeństwa Volvo Cars. W ostatnich latach jeszcze więcej uwagi poświęcano wydarzeniom następującym na kilka sekund przed wypadkiem. Dzięki temu można było opracować systemy zabezpieczeń, które pomagają klientom Volvo uniknąć zderzeń. Wiele z systemów wprowadzanych przez lata do samochodów, ciężarówek i autobusów Volvo zostało stworzonych dzięki wiedzy, jaką zgromadziły ośrodki badań nad wypadkami szwedzkiego producenta. Przykładami w samochodach osobowych mogą być: układ ochrony w przypadku uderzeń bocznych SIPS (Side-Impact Protection System), wyposażenie bezpieczeństwa dla dzieci, udoskonalone zabezpieczenia przed zderzeniami czołowymi oraz odkształcające się w zderzeniu kolumny kierownicy. W ciężarówkach i autobusach stosuje się natomiast między innymi system FUPS (Front Underrun Protection System) zapobiegający wjechaniu samochodu pod autobus przy kolizji czołowej oraz elektroniczny program stabilizacji toru jazdy ESP (Electronic Stability Program). W 2003 roku liczba ofiar śmiertelnych wypadkach drogowych w Chinach wyniosła około 110 000. Tymczasem w ostatnich latach śmierć spotkała niewiele ponad 100 000 osób, co dowodzi, że intensywne starania zwiększające bezpieczeństwo na ulicach Chin, zaczynają powoli przynosić skutki. W Polsce w ubiegłym roku doszło do ponad 37 tysięcy wypadków drogowych (spadek o 7,5% w porównaniu do 2011 roku), w wyniku których śmierć poniosło 3 571 osób (liczba ta zmniejszyła się o 14,8% w porównaniu do poprzedniego roku). W ostatnim dziesięcioleciu, najwięcej wypadków drogowych i ich ofiar odnotowano w 2003 roku. Od 2004 roku następował spadek, utrzymujący się do 2006 roku. Volvo jest bardzo dumne z poziomu bezpieczeństwa swoich pojazdów. Warto nadmienić, że model XC60 jest jak na razie jedynym samochodem w swojej klasie, które otrzymało jednocześnie pięć gwiazdek w teście US NCAP oraz tytuł Top Safety Peak od IIHS. Volvo jest ponadto jedynym europejskim samochodem, które otrzymało tak dobry wynik. Na poniższym filmie z udziałem Volvo V60 widać doskonale, jak dobrze rozpraszana jest energia uderzenia przy prędkości 64 km/h, ponieważ nie pękła nawet szyba. Ponadto, szwedzki ranking Folksam przedstawia również ciekawy współczynnik – ilości obrażeń do ilości wypadków z udziałem danego pojazdu na terenie Szwecji. Volvo wyraźnie prowadzi w tym rankingu nad konkurencją, mając 12-procentową przewagę nad Hondą CR-V i 19-procentową nad BMW Serii 5. Raport jest prowadzony od 1984 roku i jak dotąd żaden z samochodów nie osiągnął tak dobrych wyników jak Volvo V70/S80/S60/V60, w porównaniu do konkurencji.,Artur Wróbel