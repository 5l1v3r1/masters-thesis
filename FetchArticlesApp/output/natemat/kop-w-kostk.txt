Według najnowszej teorii różnych specjalistów, trzeba wyciąć przydrożne, grube drzewa, bo można się o nie zabić. Zabić nie dlatego, że się jedzie szpachlowozem, po pijaku i bez pasów, ale dlatego, że złośliwe drzewa nie chcą spróchnieć. Mało kto pamięta, ale podobne teorie głoszono u nas już za komuny... Byłem jeszcze dzieckiem. Zapamiętałem zatem szczegółowo komunikaty głoszone przez przemawiających ponurymi głosami spikerów Dziennika Telewizyjnego, miałem bowiem wtedy jeszcze bardzo niski poziom cholesterolu we krwi. Otóż na początku lat 70. uruchomiono kampanię, która miała służyć podniesieniu bezpieczeństwa na polskich, niemal pustych drogach. Chodziło o akcję, polegającą na asfaltowaniu kocich łbów (nawierzchni z okrągłych kamieni, wtedy powszechnej nawet w centrum Mazowsza) i wszelkiego rodzaju kostek granitowych czy bazaltowych. Argument na poparcie słuszności akcji był trudny do zbicia: podczas deszczu diagonalne, tragicznej jakości opony samochodu Warszawa nie chciały hamować na tych nawierzchniach. PRL nie umiała robić opon, więc odwracając od tego faktu uwagę, wymyśliła antidotum w postaci dywanowego nalotu na kostkowe, urocze nawierzchnie. Dodatkowym efektem zalewania tandetną smołówką wspaniałych dzieł kamieniarzy miało być ukrycie niemieckiego rodowodu wielu z tych dróg, nie przystającego za bardzo do bajek o piastowskiej przeszłości, opowiadanych przez wszechobecną propagandę. I ruszyły na ulice dymiące asfaltowozy, z osmalonymi wiadrami tradycyjnie dyndającymi przy tylnych osiach, ruszyły do boju gumiaki do udeptywania nawierzchni i sunące powoli walce drogowe. I niestety parę lat później zaczęła się tragedia - dopóki w górach funkcjonowała niemiecka kostka, przepuszczalna i poddająca się ruchom podłoża, wszystko było dobrze, a peerelowski asfalt zaczął powodować załamywanie się i zapadanie nawierzchni. Wyrwy, doły i koleiny, z którymi w wielu miejscach musimy się mierzyć do dziś. Minęło parę dekad i można pomyśleć, że po myśleniu na sposób sowiecki ani śladu. Niestety jest inaczej. Podczas remontów ulic w poniemieckich miastach robotnicy odkrywają często równiutką, przepiękną kostkę, którą albo usuwają wielkimi maszynami, albo znów zalewają asfaltem. Nawet w Warszawie, gdzie pod szarością smołówki na paru ulicach kryje się kostkowe piękno, nie może liczyć na pobłażliwość drogowców: kostka jest bezlitośnie usuwana i znika. Pewnie jako bezwartościowy gruz… Czyżby mit o diagonalnych oponach z kartofli nadal znajdował u nas posłuch? Dlaczego w Rzymie, Paryżu, Wiedniu i setkach innych miast nawierzchnie z kostki trwają w najlepsze? Dodając miastom charakteru. Czyżby tam fizyka działała… inaczej?,Piotr Frankowski