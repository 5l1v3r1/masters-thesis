W Marcu, czeka nas wiele pracy. Choć rośliny wyglądają na jeszcze śpiące, w rzeczywistości rozpoczynają już swoją wegetację. Gdy tylko pogoda na to pozwoli zdejmujemy już osłony z roślin, wygarniamy liście, które służyły prze ozime za ściółkę, przeglądamy wszystkie rośliny, drzewa i krzewy. Róże, ze względu na częste marcowe przymrozki, odkrywamy dopiero pod koniec miesiąca. Osłony zdejmujemy w dni pochmurne, ale suche. Gdy uporamy się już z porządkami, możemy zabrać się za cięcia krzewów ozdobnych i owocowych. W porzeczkach czarnych, posadzonych ubiegłej jesieni, przycinamy pędy nad 3 lub czwartym oczkiem od ziemi w celu lepszego rozkrzewienia się. Silne ciecia przeprowadzamy na pędach 3 –letnich. W związku z powyższym, prawidłowo uformowany krzew porzeczki czarnej powinien mieć ok. 10 pędów w wieku od 1do 3 lat. U porzeczki białej i czerwonej, także około 10 pędów w wieku od 1 do 4 lat. W trakcie cięcia prześwietlającego u porzeczek, białej i czerwonej, usuwamy przy ziemi po około 5 najstarszych pędów. Najstarsze pędy są najgrubsze i mają ciemną korę. Krzewy agrestu przycina się jak porzeczkę czerwoną. Młode krzewy, po posadzeniu przycina się jedno oczko nad ziemią. Prze kolejne 3 lata, usuwa się tylko pędy płożące, słabe i chore. W następnych latach w ramach cięcia prześwietlającego, usuwa się pędy najstarsze. Prawidłowo uformowany krzew agrestu powinien mieć 6-8 gałązek. Jeżyna owocuje na pędach dwuletnich, tak, więc wiosną wycinamy przy ziemi wszystkie pędy, które owocowały poprzedniego lata. Pozostawiamy około 4-6 gałązek. Maliny wycina się tuż nad ziemią i nawozi obornikiem. Przycinamy krzewy kwitnące późną wiosną i latem. Odpowiednie cięcie zagwarantuje intensywny wzrost i ładny wygląd roślin. Tniemy ostrym sekatorem podczas ciepłej i suchej pogody, uważając, by pozostawiać gładkie miejsce po odciętych gałęziach (poszarpane lub zmiażdżone rany goją się dłużej i stanowią wrota dla wnikania chorobotwórczych bakterii i grzybów). Wycinamy wszystkie pędy chore, zdeformowane, przemarznięte i rosnące do wnętrza krzewu. W połowie miesiąca możemy pościnać wszystkie trawy ozdobne i wszystkie inne byliny, które pozostawiliśmy na grządkach na zimę. W połowie miesiąca możemy wysiewać groch i pietruszkę, zatem przekopujemy glebę i zasilamy ją kompostem. Grządek nie musimy przekopywać, jeżeli zrobiliśmy to na wiosnę, wystarczy, że ją lekko spulchnimy i zagrabimy. Z trawnika zgrabiamy rozłożony jesienią obornik, kompost i stare liście. Trawnik będzie teraz potrzebował tlenu z powietrza. Powinniśmy, więc zacząć go intensywnie pielęgnować. Na początek usuwamy przez wygrabienie resztki zaschniętych źdźbeł oraz mech tworzące filc. Małe trawniki możemy nakłuwać widłami. Aby przewietrzyć trawniki o większych powierzchniach, warto zastosować specjalne urządzenia, takie jak nacinaki do darni lub aeratory. Najwyższy czas na zakup nasion i nawozów. Od początku marca wysiewamy nasiona do produkcji rozsady warzyw kapustnych, takich jak kalarepa, kalafior, kapusta głowiasta i brokuł. Siejemy też sałatę masłową i kruchą, które nieco później będziemy przesadzać bezpośrednio do gruntu. Jeśli jest już ciepło, to pod koniec marca możemy wysiać do gruntu nasiona warzyw odpornych na niskie temperatury, takich jak bób, groch, rzodkiewka, wczesna marchew, koper czy cebula. Nie zapomnijmy o nawożeniu warzyw wieloletnich i ziół. Pracy jak widać mamy pod dostatkiem, a więc podwijamy rękawy i do roboty :),Beata Wielgosz