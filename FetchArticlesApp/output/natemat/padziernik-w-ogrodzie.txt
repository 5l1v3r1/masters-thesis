Październik w ogrodzie to czas zakończenia zbiorów w naszych sadach oraz na grządkach z warzywami. Cieszymy się jesiennymi kwiatami. Październik w ogrodzie to jeden z najbardziej pracowitych miesięcy w sezonie. Po zbiorze wszystkich warzyw i owoców, nastał czas przygotowywania ogrodu do nadchodzącej zimy. Październik to dobry miesiąc na nowe nasadzenia drzew, krzewów i róż. Kończymy zbiór ostatnich jabłek, gruszek, śliwek i pigwy. Owoce pigwy na surowo nie są zbyt smaczne. Można z nich za to przygotowywać wyśmienite przetwory z pigwy np. słynną nalewkę - pigwówkę. Przeglądamy korony drzew, usuwamy porażone chorobami części roślin i zaschnięte owoce (tzw. mumie), które należy spalić lub głęboko zakopać, aby nie stały się źródłem zakażenia w przyszłym roku. Usuwamy również owoce opadłe z drzew, które zaczynają gnić. Jesień to dobry okres, aby poprzycinać i prześwietlić wszystkie drzewa owocowe, a także nawieźć obornikiem lub kompostem. W warzywniku, zbieramy późne odmiany kapusty i kalafiora, a także marchew i brokuły. Zanim nadejdą chłody musimy zebrać wszystkie wykształcone owoce pomidorów i umieścić je w ciepłym pomieszczeniu, w którym będą dojrzewały (dostęp światła nie jest konieczny). Wykopujemy cebule, bulwy i kłącza gatunków niezimujących w gruncie, czyli dalie, mieczyki, frezji oraz fiołki alpejskie i pacioreczniki. Robimy to, gdy pierwsze przymrozki zwarzą liście roślin. Obumarłe pędy odcinamy 10 cm ponad karpą i wyciągamy karpy z ziemi. Robimy to delikatnie, tak, aby nie uszkodzić delikatnych tkanek. Karpy suszymy przez kilka dni w przewiewnym miejscu, a następnie umieszczamy w skrzynkach, przesypujemy korą, torfem lub trocinami i ustawiamy w suchym pomieszczeniu nienarażonym na działanie mrozu. Wrażliwe na mróz krzewy (róże, hortensje, powojniki) u nasady obsypujemy ziemią lub korą do wysokości 20-40 cm (tzw. kopczykowanie). Nawet, jeżeli gałęzie przemarzną, roślina odbije na wiosnę z dolnych okrytych części. Rozety liściowe roślin dwuletnich, takich jak malwy, dzwonki, naparstnice i bratki, zimą narażone są na wysuszające wiatry, dlatego warto dobrze je podlać jesienią, a po pierwszych przymrozkach okryć gałązkami iglaków, suchymi liśćmi lub agrowłókniną. Możemy nadal sadzić cebule roślin kwitnących na wiosnę, musimy to jednak zrobić jeszcze, gdy ziemia nie jest zamarznięta. Regularnie sprzątamy trawnik zasypywany przez opadające z drzew liście. Grabimy go i w drugiej połowie miesiąca kosimy po raz ostatni - wyższa trawa łatwiej zgnije pod śniegiem. Postarajmy się zrobić jak najwięcej teraz, kiedy pogoda temu sprzyja, nie czekajmy aż nadejdą jesienne słoty.,Beata Wielgosz