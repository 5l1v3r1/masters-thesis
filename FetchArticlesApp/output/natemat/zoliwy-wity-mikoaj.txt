Na święta i nowy rok - nieco ironicznie Święta minęły, Nowy Rok dopiero przed nami. Człowiek rozsiadł się z kieliszkiem dobrego wina w ręce, rozmarzył, podsumował w myśli co też nam Święty Mikołaj przyniósł, a jakie kolejne prezenty czekają nas w nadchodzącym roku… …i jak się człowiek tak zastanowił, to przyszło mu do głowy, że dobrotliwy, siwobrody święty wykazał się niejednokrotnie nieco złośliwym poczuciem humoru. Rózgi wprawdzie zostawił w saniach (znaczy że aż tak bardzo nie nagrzeszyliśmy), wtaszczył przez komin całkiem obfity wór z podarunkami (cóż tu ukrywać – wyraźnie lepszy niż w zeszłym roku), ale prezenty przyniósł niby bardzo fajne, ale... Giełdowym inwestorom Święty Mikołaj przyniósł na przykład całkiem solidny wzrost cen akcji w drugiej połowie roku. Ale swój prezent niby przez przypadek zawinął nie w ozdobny papier, ale w egzemplarz Wall Street Journal stawiający pytanie, czy początek końca amerykańskiego dodruku pieniądza nie będzie już wkrótce oznaczał bessy na sztucznie napompowanej giełdzie nowojorskiej (i co to może oznaczać dla giełdy w Warszawie?). Przedsiębiorcom Święty Mikołaj przyniósł dane GUS na temat rosnącej produkcji przemysłowej, ustępującej zapaści w budownictwie, rosnącym eksporcie i zatrudnieniu. Ale gdzieś pod koniec podrzucił też złośliwie informację o tym, że obniżony został rating Unii Europejskiej (co oznacza, że w ocenie rynków to wcale nie musi być jeszcze koniec kłopotów w strefie euro), że ożywienie w Zachodniej Europie jest słabiutkie, a ostatnio obserwowane wzmocnienie złotego może przyhamować eksport i u nas. Prezydentowi Święty Mikołaj przyniósł na stół ustawę o zmianach w OFE, która według rządu ma znacznie ułatwić prowadzenie w najbliższych latach polityki fiskalnej – a zwłaszcza dać większą swobodę we współfinansowaniu przez rząd i samorządy projektów unijnych. Ale po cichu podrzucił również dla kompletu list od szeregu ekonomistów i prawników, grożący prezydentowi ogniem piekielnym za podpisanie ustawy, uważanej przez nich za niezgodną z konstyutucją. Nowemu ministrowi finansów Święty Mikołaj dał za to w prezencie budżet, który wygląda na znacznie łatwiejszy do realizacji od budżetu tegorocznego. A nawet – to już zagrywka wyjątkowo perfidna – obiecał, że skutkiem zmian w OFE zamiast deficytu może pojawić się w nim jednorazowa nadwyżka. Ale jednocześnie ze złośliwym błyskiem w oku przypomniał, że nic tak nie wzmaga apetytu polityków na wydawanie pieniędzy niż zbliżające się wybory i bardziej lub mniej pozorny luz w budżecie. Słowem, coś się nam święty w tym roku zbiesił, a prezenty wybrał dość dziwne. Ale nie ma co aż tak się gniewać. Gdzież Świętemu Mikołajowi do złośliwości przyszywanego kuzyna z wschodu, czyli Dziadka Mroza! On przywiózł Ukrainie obniżkę cen rosyjskiego gazu i 15 miliardów dolarów kredytu od dobrotliwego prezydenta Putina… z sugestią, że przyjęcie tego daru może ich w przyszłości kosztować znacznie, znacznie więcej, niż ten dar jest warty. Opublikowane w Rzeczpospolitej, 27/12/2013,Witold Orłowski