Chyba nikt nie przypuszczał, że Happy Meal kiedykolwiek straci pozycję najbardziej ekscytującego opakowania w świecie fast-foodów. Co może dawać większą radość niż wyciąganie zabawki z pudełka, w którym znajdują się dodatkowo frytki i kanapka? Świadomość, że niepozorny kartonik wybawi cię od największego problemu pierwszego świata – rozładowanego telefonu. Szczęściarzami, którym KFC zaserwuje smażone kurczaki w pudełku Watt-A-Box są na razie tylko Hindusi. Opakowanie do zadań specjalnych dostępne jest w wybranych restauracjach Bombaju i New Dehli, oraz na stronie internetowej. Jak twierdzą przedstawiciele KFC, nowe podejście do kwestii pakowania ma być ukłonem w stronę ponad 220 milionów tamtejszych użytkowników smartfonów – urządzeń, dla których Indie są drugim największym rynkiem na świecie. Hindusi „wisieć na telefonie” uwielbiają. Przeciętnie, każdy z nich używa swojego smartfona przez 169 minut dziennie.Za projekt opakowania odpowiada firma Yum!, która wcześniej współpracowała przy podobnych realizacjach z innymi sieciowymi restauracjami. To dzięki nim klientów japońskich Pizza Hut obsługiwać będą roboty. Innowacyjne podejście hinduskich menadżerów KFC jest podyktowane głównie kiepskimi wynikami sprzedaży. Liczba klientów, którzy pod koniec marca zamiast rodzimego curry, na obiad wybrali „kurczaki z Kentucky” była o 1 proc. niższa niż w ostatnim kwartale 2015. „Włoszczyzna” cieszy się w Indiach jeszcze mniejszym powodzeniem – Pizza Hut w tym samym okresie odnotowała 6 proc. spadek sprzedaży.,Karolina Pałys