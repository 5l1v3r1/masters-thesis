O medalu marzyła cała czwórka, każdy znał swoją rolę w zespole i każdy wiedział, że wyłącznie stuprocentowe wykorzystanie własnych możliwości, nie zaś liczenie na błędy rywali da szansę na medal. Skończyło się, tuż za plecami Japończyków, którzy pod wodzą czterdziestodwuletniego wicemistrza olimpijskiego wyskakali brąz... Tuż po konkursie wsłuchiwałem się w wypowiedź Kamila Stocha, jakiej udzielił TVP i po raz kolejny nasz dwukrotnie ozłocony mistrz zaimponował mi swoim autentycznym niezadowoleniem z nieosiągniętego koniec końców celu drużynowego. Celu, który był wyznaczony na tu i teraz bez brania pod uwagę wszystkich splendorów płynących z osiągnięć indywidualnych. Nie mam tu zamiaru analizować zysków i strat punktowych poszczególnych zawodników w historycznie i tak najlepszym konkursie drużynowym. Przede wszystkim chciałbym podkreślić, ze wczoraj poczułem prawdziwego ducha drużyny i solidarności w poczuciu wspólnej misji. Jestem przekonany, że ci młodzi, wciąż dojrzewający zawodnicy, jeśli tylko nie przestraszą się własnych marzeń i nie ulegną frustracji z powodu chwilowego braku medalu, to wkrótce stworzą prawdziwy Dream Team, który sobie i nam da jeszcze wiele biało- czerwonej radości.,Robert Korzeniowski