Czasu coraz mniej, a Ty wciąż nie wiesz, co podarować swoim bliskim pod choinkę? W przedostatni weekend przed Bożym Narodzeniem podsuwamy kilka pomysłów na niebanalne prezenty. Polska rodzina na świąteczne upominki w 2012 roku wyda przeciętnie ok. 550 zł – wynika z badania "Zakupy Świąteczne 2012" przeprowadzonego przez firmę Deloitte. Największa część respondentów przyznała, że bliskim planuje kupić książkę. Na drugim miejscu znalazły się kosmetyki, później czekoladki. Nieco mniej ankietowanych stwierdziło, że pod choinkę położą pudełka z biżuterią lub zegarkiem oraz płyty CD. Niezależnie od tego, czy myślisz o którymś z tych właśnie podarunków, czy szukasz czegoś absolutnie oryginalnego, zapraszamy do lektury naszego zestawienia upominkowych pomysłów i porad. Czytaj też: Pierwsza Komunia. Jakie prezenty komunijne będą hitami 1. Rodzinna sesja zdjęciowa Jeśli chcesz sprawić sobie i swoim bliskim wyjątkowy prezent na Święta, być może warto zorganizować rodzinną sesję zdjęciową. Może ona wyglądać bardzo różnie – chociażby tak, jak w Albumie Rodzinnym. Ale tak naprawdę jedynym ograniczeniem jest Twoja wyobraźnia, oraz oczywiście ilość pieniędzy, jaką możesz przeznaczyć na ten cel. W internecie można znaleźć oferty prywatnych sesji u profesjonalnych fotografów zaczynające się od 500 zł. Aby po świetnej zabawie pozostała materialna pamiątka, możesz gotowe zdjęcia wydrukować w eleganckim albumie. Zobacz też: Pomysł na święta. Gdzie upolować w weekend designerski prezent 2. Bilety, bilety, bilety Wszystkim tym, którzy szukają prezentowej odmiany, polecić można zakup pod choinkę biletów, kart podarunkowych lub kuponów. Konkretnych pomysłów może być wiele, choćby najbardziej typowych: biletów do teatru, opery lub na koncert. Czas Świąt i Sylwestra co roku obfituje w wiele wydarzeń kulturalnych. Ewentualnie ciekawym pomysłem dla pań może być karta wstępu do salonu SPA lub gabinetu masażu. Jeśli chcesz dać bliskim coś bardziej oryginalnego, niezłym pomysłem mogą być bilety lotnicze. Warto tylko pamiętać, żeby data wylotu nie była zbyt bliska, tak, aby obdarowany miał czas przygotować się do podróży. 3. Rodzinna “zrzutka” Jeśli dysponujesz ograniczonym budżetem, a zależy Ci na tym, aby obdarowanej osobie nie kupować po prostu kolejnej pary skarpetek, perfum lub książki z wyprzedaży, może warto dogadać się z innymi członkami rodziny i kupić wspólnie prezent o większej wartości. W ten sposób łatwo sprawić komuś dużą radość, obdarowując go czymś, co naprawdę mu się przyda. 4. Smak natury W ostatnim czasie coraz bardziej popularne stają się produkty ekologiczne, wyrabiane z naturalnych składników przez niewielkich, lokalnych producentów. Trend ten dotyczy bardzo wielu produktów – od piwa, przez słodycze, po ubrania. Ich zaletą jest to, że są nietypowe i i niepowtarzalne. Być może Twoi bliscy ucieszyliby się z tradycyjnej konfitury od Fimaro lub sosu czatni od Luks Pomady? 5. Nie masz pomysłu? Na ratunek przybędzie specjalista Jeśli zupełnie nie jesteś w stanie wymyślić, czym obdarować najbliższych, warto rozważyć skorzystanie z usług profesjonalistów. “Spływają do nas naprawdę różne propozycje: czasami chłopak chce kupić dziewczynie perfumy z oryginalną recepturą, ktoś chciał zorganizować domówkę z cateringiem. Wtedy wkraczamy my i zapewniamy wszystko” – mówiła w rozmowie z naTemat Kinga Fromlewicz, założycielka serwisu Sezam życzeń, oferującego profesjonalną pomoc w doborze prezentów. Można też skorzystać z innych tego typu serwisów, jak np. Wyjątkowy Prezent. Zobacz również: Świąteczny shopping, czyli marketing sensualny i zjawisko masowych wymian i zwrotów prezentów. 6. Prezenty? Zrób to sam! W ostatnich latach coraz więcej osób mówi o tym, że Boże Narodzenie zyskało zbyt konsumpcyjny charakter, a pogoń za prezentami przysłania nam ich prawdziwy sens. Jeśli też tak uważasz i nie chcesz swojej miłości do najbliższych przeliczać na złotówki wydane w sklepie na upominki, zawsze można postawić na prezenty spod znaku “zrób to sam”. Być może własnoręcznie wykonane podarunki będą dla Twojej rodziny i znajomych ciekawą odmianą i najlepszym wyrazem Twoich uczuć. Jakiego rodzaju domowej roboty prezenty są w zasięgu niemal każdego z nas? Wydaje się, że dobrym pomysłem na prezent mogą być np. domowe nalewki, ciasteczka, własnej roboty bombki lub peelingi. A co Wy planujecie podarować bliskim na Święta? Może ktoś skorzysta z Waszego niebanalnego pomysłu na prezent?,Michał Fal