Po raz pierwszy wsiadając na ten skuter miałam sceptyczne nastawienie. „Takie to małe, silnik tylko 110ccm… pewnie tuningowane „pięćdziesiątki” będą mnie objeżdżać?!...” I do tego te wąziutkie kółka. "Jak to będzie jeździć? Czy podoła polskim drogom?”- wiele pytań kołatało mi w głowie. Ale gdy tylko przekręciłam kluczyk w stacyjce i odpaliłam to maleństwo. Pytania znikły i pojawił się uśmiech na twarzy! Inżynierowie Hondy zdecydowanie mieli „wizję” (Vision) projektując ten skuter. Honda Vison 110 wyglądem nie wiele różni się od skuterów klasy 50ccm, a w szczególności tych z gorącej Italii. I trzeba przyznać, że skuter ten jest smukły i elegancki. Z przodu przykuwają wzrok lampa oraz kierunkowskazy, które zostały zaprojektowane niczym kocie oczy, a z tyłu wąska opona niczym w kolarce. [prowadzenie] Honda Vision najbardziej zaskakuje właśnie prowadzeniem. Jest to leciutki, super zwinny skuter. Slalom w korku wykonamy bez problemu wystarczy balansować tylko ciałem... Nawet nie musimy zbytnio skręcać kierownicą. Zawieszenie spisuje się na polskich drogach na 5+. Docenią to w szczególności starsi „skuterzyści”, którzy mają problemy z kręgosłupem. Nawet nie dostrzeżemy, kiedy przejedziemy przez studzienkę czy tory tramwajowe. Vision przepływa przez wszystkie nierówności. Honda Vision została także wyposażona w układ hamulcowy UBS, który kompensuje różnicę siły hamowania między przednim a tylnym hamulcem i zapewnia odpowiednią siłę hamowania w każdej sytuacji, co zapewnia bezpieczne prowadzenie pojazdu. [funkcjonalność] Skuter ten pomimo wysokich kół ma całkiem spory schowek… bije on o głowę ten w Xenterze (Yamaha). Tutaj spokojnie zmieści nam się kask typu Jet. Niestety nie rozumiem, dlaczego Japończycy zdecydowali się na osobny zamek (otwierający kufer), który znajduje się po prawej stronie pod siedzeniem, a nie jak w większości skuterów klasycznie w stacyjce, gdzie wystarczy przekręcić kluczyk w drugą stronę, aby kanapa uniosła się do góry. Jest to o tyle denerwujące, że gdy zapomnimy czegoś wrzucić musimy schylać się, aby odnaleźć stacyjkę i niejednokrotnie pobrudzimy sobie ręce, więc lepiej to robić w rękawiczkach. Ciekawym rozwiązaniem jest zastosowanie dwóch otwartych schowków przy kolanach, w których tankując możemy schować rękawiczki albo okulary. Japończycy nie zapomnieli także o wieszaczku, który przy większych zakupach pozwoli nam przewieźć coś na podeście. [silnik] Pomimo, że Vision 110 to miejski skuter zaskakuje on swoją mocą! Dzięki 8,4KM bez problemu rozpędzimy się do 100km/h i zapewniam was jadąc z tą prędkością będziecie słyszeć swoje myśli. Model ten jeździłby jeszcze szybciej, gdyby nie elektroniczne ograniczenie prędkości, które skutecznie odcina paliwo, a także nasze zapędy przed ściganiem się z innymi. Kolejny duży plus należy się Hondzie za spalanie przy jeździe mieszanej skuter ten spalał mi średnio 2,4l/100km., co można uznać za znakomity wynik, gdyż chińska konkurencja ma apetyt, na co najmniej 3 litry. A dlaczego wspominam o „chińczykach”, bo te zawsze królowały dzięki rewelacyjnej cenie. Jak głosi informacja na stronie Hondy są jeszcze modele Vision 110 z 2012 roku, które możemy kupić już za 7 600zł!! [podsumowanie] Honda Vision to jedna z ciekawszych propozycji ze skuterów dedykowanych do jazdy w mieście. Swoimi gabarytami zapewnia łatwość prowadzenia, ale dzięki sporej przestrzeni na nogi spokojnie mogą nią jeździć zarówno osoby wysokie, jak i te drobniejsze. Do tego rewelacyjna cena, w jakiej oferowany jest skuter może sprawić nie lada zagwozdkę osobom, które rozważają zakup jednośladu, który ma być antidotum na wysokie ceny paliw. Cena modelu 2012: 7 600zł Więcej na: www.honda.pl Polub "Baba po Garach" na facebooku.,Weronika Kwapisz