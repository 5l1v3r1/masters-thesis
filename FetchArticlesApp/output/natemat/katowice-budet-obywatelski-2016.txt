W połowie marca zarządzeniem Prezydenta Miasta Katowice uregulowano procedurę Budżetu Obywatelskiego na przyszły rok. W drugiej edycji programu mieszkańcy zadecydują o rozdysponowaniu 20 milionów złotych. Projekty zadań do realizacji w ramach BO można składać do 15 maja. Ewa Gajewska z Biura Prasowego Urzędu Miasta Katowice opowiada o szczegółach procesu. Dla kogo jest Budżet Obywatelski i kto może zaproponować miastu swój projekt? W Budżecie Obywatelskim może uczestniczyć każdy mieszkaniec zameldowany w Katowicach na pobyt stały lub czasowy, który ukończył 16 rok życia. Oznacza to, że ma on możliwość złożenia projektów, poparcia wniosków innych mieszkańców oraz zagłosowania, które zadania powinny być w mieście realizowane. Jakiego rodzaju pomysły mogą zostać zrealizowane w ramach BO? „Miękkie” czy „twarde”? Remont chodnika? Budowa placu zabaw lub ścieżek rowerowych? A może dzielnicowy festyn, koncert albo szkolenie dla mieszkańców wybranego osiedla? Projekty zgłaszane do Budżetu Obywatelskiego muszą być zadaniami własnymi gminy lub powiatu, które są określone w ustawach o samorządzie gminnym lub powiatowym. To znaczy, że można zgłaszać zarówno zadania „twarde”, takie jak remont chodnika, budowa miejsc parkingowych lub placu zabaw, jak i zadania „miękkie”, np. festyn dzielnicowy albo zajęcia sportowe dla dzieci. W tegorocznej edycji mieszkańcy mogą oprócz zadań o charakterze lokalnym zgłaszać także zadania ogólnomiejskie, czyli dotyczące terenu przynajmniej dwóch jednostek pomocniczych lub spełniające potrzeby mieszkańców całego miasta. Jak przygotować wniosek do Budżetu Obywatelskiego? Jakie informacje powinny się w nim znaleźć i czy w czasie przygotowywania wniosku można liczyć na pomoc Urzędu Miasta, np. w kwestii wyceny proponowanych działań? Żeby pomysł stał się zarejestrowanym projektem, należy do 15 maja złożyć w Biurze Prasowym Urzędu Miasta Katowice wypełniony formularz wniosku wraz z listą poparcia – podpisaną przez 15 osób zameldowanych w jednostce wnioskodawcy (w przypadku zadania lokalnego) lub 45 osób zameldowanych na terenie Katowic (jeśli jest to zadanie ogólnomiejskie). Wniosek powinien zawierać m.in. tytuł informujący o zakresie zadania, lokalizację oraz opis projektu. Ważnym elementem jest szacunkowy koszt, który można określić z pomocą cennika miejskiego zamieszczonego na stronie Urzędu Miasta w zakładce „Budżet Obywatelski”. Jeśli zadanie ma charakter inwestycyjny, należy również pamiętać o wpisaniu do wyceny kosztów wykonania projektu (ok. 10% kwoty). Najważniejsze, aby orientacyjna wartość zadania nie przekraczała puli przeznaczonej na projekty lokalne w danej jednostce pomocniczej lub kwoty 3 milionów złotych w przypadku projektów ogólnomiejskich. Jeżeli projekt ma charakter inwestycji realizowanej w przestrzeni miejskiej, najlepiej by był on umiejscowiony na terenie należącym do Miasta Katowice lub na terenie Skarbu Państwa będącym w wieczystym użytkowaniu miasta. Jednak dopuszczalne jest zlokalizowanie inwestycji na terenie należącym do spółdzielni lub wspólnot mieszkaniowych bądź przez nie zarządzanym. Wymaga to załączenia oświadczenia o zgodzie właściciela/zarządcy na realizację zadania, a także na przejęcie odpowiedzialności za jego utrzymanie – już po wykonaniu. Jeśli wnioskodawca nie ma pewności co do stanu własnościowego interesującego go gruntu lub chce ustalić, która miejska komórka będzie odpowiedzialna za realizację wniosku, może skorzystać z pomocy Biura Prasowego, którego pracownicy udzielą informacji, czy na wnioskowanym terenie można zgłosić zadanie do Budżetu Obywatelskiego i do kogo będzie należała ocena wniosku. Bardzo ważne jest, aby mieszkańcy konsultowali swoje pomysły z komórkami Urzędu Miasta lub miejskimi jednostkami organizacyjnymi już na etapie konstruowania wniosku. To pomoże dobrze przygotować projekt i znacznie zmniejszy ryzyko odrzucenia zadania na etapie weryfikacji. W razie pozytywnego rozpatrzenia zaproponowanego przez mieszkańców wniosku i wyboru ich inicjatywy – kto odpowiada za realizację projektu? Czy pomysłodawcy mogą się angażować we wdrażanie swoich pomysłów? Za realizację zwycięskich zadań odpowiedzialne są te jednostki, które odpowiadają za wykonanie projektów o takim charakterze jak wybrane. Zatem projekt dotyczący biblioteki realizowany będzie przez Wydział Kultury, a remontu drogi – przez MZUM. Jeśli wnioskodawcy chcą zaangażować się w realizację swoich pomysłów, istnieje oczywiście taka możliwość. Przykładowo, większość zadań z pierwszej edycji jest obecnie konsultowana z ich pomysłodawcami. Gdzie szukać informacji o BO i pomocy w przygotowaniu wniosków? Informacje dotyczące Budżetu Obywatelskiego oraz pomoc można uzyskać w Punkcie Konsultacyjnym mieszczącym się w Biurze Prasowym UMK (Rynek 13, pok. 107, tel. 32 259 33 05, e-mail: budzetobywatelski@katowice.eu) oraz w Dzielnicowych Punktach Informacyjnych, których wykaz znajduje się na stronie www.katowice.eu w zakładce „Budżet Obywatelski”. Pod tym adresem dostępne są także aktualne informacje dotyczące BO oraz pliki do pobrania – formularz zgłoszeniowy i harmonogram. Zachęcamy również do śledzenia procesu na portalach społecznościowych Facebook oraz Twitter. Rozmawiała Hanna Kostrzewska,Rajza Po Kato