Robert Lewandowski zdobył bramkę i zanotował asystę, a jego Borussia Dortmund pokonała w Londynie miejscowy Arsenal 2:1. Wicemistrzowie Niemiec są na pierwszym miejscu w grupie F Ligi Mistrzów, "Kanonierzy" - także z sześcioma punktami na koncie - są wiceliderami. W kadrze nieskuteczny, ale w piłce klubowej zachwyca. Robert Lewandowski zapewnił Borussii Dortmund zwycięstwo w trzeciej kolejce grupowych rozgrywek Champions League. Polski napastnik zaliczył kluczowe podanie przy pierwszej bramce autorstwa Henricha Mychitariana (16. minuta), a pod koniec spotkania (82.) sam wpisał się na listę strzelców i dał swojemu zespołowi trzy punkty w starciu na Emirates Stadium. Arsenal na dwa gole gości zdołał odpowiedzieć tylko jedną bramką – w 41. minucie do siatki BVB trafił francuski napastnik Olivier Giroud. "Kanonierom" nie pomógł polski bramkarz Wojciech Szczęsny, który spędził na boisku pełne 90 minut. Nieco ponad godzine gry w barwach drużyny gości zanotował kolejny Polak, Jakub Błaszczykowski. W drugim meczu grupy F Napoli pokonało na wyjeździe Olympique Marsylię 2:1. Z kolei w jednym z najciekawszych wtorkowych spotkań FC Barcelona zremisowała na wyjeździe z Milanem. Bramki strzelali Robinho (dla gospodarzy) i Messi.,Piotr Wesołowicz