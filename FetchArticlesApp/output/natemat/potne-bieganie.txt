Profil Google+ Mało kto o tym wie, mało kto słyszał, ale dzieją się u nas rzeczy niezwykłe! A idzie mi o długie biegi, ultramaratony, zawody adventure racing czy ich dowolne hybrydy. Przebiec maraton to spore wyzwanie. Maraton w górach - nieco cięższa sprawa. Potem 100 km. Mało kto może tego dokonać. Trzeba już sporo biegać by poradzić sobie z takim dystansem. To teraz proszę sobie wyobrazić 520 km. Po górach. Głównym Szlakiem Beskidzkim. Ile to się biegnie zapytacie - tydzień? dwa? Plan był w 100 godzin ale nie wyszło. Nie mi oczywiście tylko Maćkowi Więckowi. Wyszło niemal 115 godzin w tym 6 godzin snu. Niemal niewyobrażalne, nieprawdaż? Nie mogłem pozwolić by takie wydarzenie Wam umknęło. Fantastyczną relację z tego wydarzenia możecie przeczytać na stronie Magazynu Bieganie. Warto zobaczyć na filmie jak wygląda człowiek po przebiegnięciu kilkuset kilometrów. Przy okazji zobaczyć co to są "kalafiory" lub "mózgi" :) Ale to nie jedyne takie wydarzenie. 15 czerwca o 10:00 6 zespołów wystartowało w Krwawej Pętli, czyli drużynowych zawodach na 250 km, w których drużyny są 4 osobowe i każda z nich dysponuje 3 rowerami. Oznacza to, że ktoś cały czas biegnie. Trasa jest do pokonania w 24h. Wiemy, że jest bo w poprzednim roku udało się tą granicę złamać. W tym niestety nie udało się to nikomu. W sierpniu z kolei odbędzie się pierwsza edycja Biegu Granią Tatr - biegu może nie tak długiego (bo tylko około 70 kilometrów), ale za to radującego biegaczy łącznie 5 kilometrami podbiegu (chodzi o różnice wysokości) oraz niemal 5 zbiegu. To tak jakby wbiec i zbiec na Mont Blanc z poziomu morza. I to wszystko u nas! Mamy coraz ciekawsze zawody, coraz lepszych zawodników. I to na światowym poziomie. Marcin Świerc był 10 w międzynarodowym biegu Transvulcania 2013. Z jednej strony muszę przyznać, że wyczyny takie jak Maćka czy Marcina budzą mój ogromny respekt, a z drugiej strony cieszę się bardzo, że obok tenisa, wkrótce możemy stać się potęgą biegania w stylu ultra! Oby!,Gabriel Matwiejczyk