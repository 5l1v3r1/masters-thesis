Sezon wakacyjny w pełni, ale nie wszyscy jeszcze zdecydowali dokąd pojechać na wyczekiwany urlop. "Polecicie odpowiednie miejsce na wyjazd z dziećmi?" - to pytanie, które słyszałyśmy wielokrotnie. Polecimy! Oto nasze propozycje miejsc, w których dzieci będą mile widzianymi gośćmi, poczują się swobodnie, a moc przygotowanych dla nich atrakcji umili im czas. Stary Młyn Strzeszyn Kto pamięta wakacyjne wyjazdy z rodziną nad jezioro? Zapach wody, zieleń, zabawy na świeżym powietrzu, wieczorne ogniska. Taki klimat można odnaleźć w Starym Młynie Strzeszyn, zlokalizowanym na Pojezierzu Drawskim, na styku jezior, z dostępem do prywatnej plaży, pomostem i kąpieliskiem. W sąsiedztwie hotelu znajduje się również stadnina koni, organizowane są przejażdżki konne lub wozem, lekcje jazdy konno. W odnowionym w zeszłym roku dworku znajduje się 21 nowoczesnych pokoi o zróżnicowanej powierzchni, biblioteka z kominkiem, salon, taras oraz sala zabaw z bilardem. Dla najmłodszych dostępne są łóżeczka, krzesełka, plac zabaw, rowery, kajaki, gry, książki, filmy. Lecą Żurawie To miejsce stworzone dla dzieci i z myślą o dzieciach. Plac zabaw, basen, a przede wszystkim odremontowana stodoła, gdzie nawet w deszczowy dzień nie da się nudzić - w przystosowanej do zabaw przestrzeni znajduje się piętrowy domek, zjeżdżalnia, ścianka wspinaczkowa, drewniany stragan, stół do ping-ponga, piłkarzyki i oczywiście mnóstwo zabawek. Najbliższe otoczenie pozwala na beztroskie spędzanie czasu na dworze, niekoniecznie pod okiem rodziców. Lecą Żurawie to kameralny pensjonat, położony w Szwajcarii Połczyńskiej, z 5 pokojami urządzonymi z odczuwalną pasją do pięknych wnętrz, domową kuchnią i rodzinną atmosferą. Wszelkie niezbędne wyposażenie dla maluszków dostępne na miejscu. Naszą recenzję o pensjonacie Lecą Żurawie znajdziecie tutaj. Pałac i Folwark Galiny Galiny to pięknie odrestaurowany majątek ziemski, położony na Mazurach, z pałacem z XVI wieku, dziewiętnastowiecznym folwarkiem, romantycznym parkiem, stadniną i ponad 200 hektarami lasów, łąk, pastwisk i stawów. Można tu wypocząć czerpiąc radość z kontaktu z naturą o każdej porze roku. Trudno wyobrazić sobie lepsze miejsce na urlop spędzany z dziećmi. Rozległy teren sprzyja harcom na powietrzu, frajdą jest obcowanie ze zwierzętami oraz możliwość wzięcia udziału w ich karmieniu i pielęgnacji. Na najmłodszych gości czekają ciekawe zajęcia i warsztaty, plac oraz sala zabaw, dostępne jest niezbędne wyposażenie. Naszą recenzję o Pałacu i Folwarku Galiny znajdziecie tutaj. Swystowy Sad W samym sercu Łemkowszczyzny, w dolinie wsi Ropki, znajduje się Swystowy Sad – gospodarstwo agroturystyczne założone przez Grażynę i Michała Furmanów. Goście przyjmowani są w dwóch drewnianych domach z 7 pokojami wyposażonymi w wiekowe meble i sprzęty. Ogród i otoczenie tworzą przestrzeń przyjazną dla dzieci - hamaki, trampolina, huśtawki, lina do chodzenia, salon z zabawkami, grami planszowymi i regałem uginającym się pod ciężarem książek dla młodych czytelników. Dostępne są łóżeczka i krzesełka dla dzieci. W Beskidzie Niskim znajdą wytchnienie osoby szukające ciszy, dzikości krajobrazu oraz pięknych plenerów. Naszą recenzję o Swystowym Sadzie znajdziecie tutaj. Folwark Łękuk Mazurski Folwark Łękuk, położony nad jeziorem w otulinie Puszczy Boreckiej, to stylowy hotel powstały z odrestaurowanych XIX-wiecznych budynków gospodarczych, z własną plażą i pomostem. Bogata oferta aktywnego wypoczynku, zarówno dla dorosłych jak i dla dzieci, nie pozwala się nudzić. W okresie wakacyjnym oraz podczas ferii zimowych przygotowywane są animacje i warsztaty dla młodszych gości. Na tych, którzy pragną relaksu i wyciszenia, czeka klimatyczne SPA oraz bania ruska nad brzegiem jeziora. Wyposażenie dla maluszków dostępne na życzenie. Natalia Gąsiorowska, autorka vloga tastyplaces.pl  na Facebooku Tasty Places na Youtube,Tasty Places