Organizacje zrzeszające młodych ludzi wystosowały list otwarty do posłów. Stwierdzają w nim, że nie zgadzają się na planowane zmiany w systemie emerytalnym i jeśli Sejm je przegłosuje, to ci politycy, którzy byli za, nie otrzymają już nigdy głosów poparcia od podpisanych. "Ci posłowie nie powinni nigdy więcej znaleźć się na listach wyborczych" - piszą młodzi. Kilkanaście organizacji zrzeszających młodych ludzi, w tym Forum Młodych Lewiatan, Forum Obywatelskiego Rozwoju, Liberte!, Stowarzyszenie Młodzi dla Polski czy Stowarzyszenie Koliber, wystosowały list otwarty do polityków w parlamencie. Jak ogłaszają, nie zgadzają się na takie zmiany w OFE, jakich chce rząd. I podkreślają, że jeśli reforma zostanie przegłosowana, to posłowie będący "za" nie będą mogli liczyć więcej na głos poparcia od podpisanych pod listem. Pod listem podpisało się, póki co, 11 różnych organizacji zrzeszających młodych - politycznych i ekonomicznych, ale niezależnych partyjnie. Pismo zostało wysłane do wszystkich posłów i posłanek w Sejmie. Oprócz tego, organizacje te postanowiły wziąć sprawy w swoje ręce i zmobilizować młodych ludzi - ale nie tylko - do zajęcia się sprawą OFE. Razem z listem rusza akcja "NieZaglosuje.pl", której przekaz dla posłów ma być jasny: popierasz rządową reformę OFE, nie możesz liczyć na nasz głos. Powstał już fanpejdż na Facebooku NieZaglosuje.pl, na którym można wyrazić poparcie dla akcji i podpisać się pod listem. Organizacje podkreślają, że jest to inicjatywa obywatelska i oddolna i dotyczy wyłącznie emerytur. Jednocześnie w kampanii opublikowano infografikę pokazującą średni kapitał emerytalny Polaków (w zależności od wieku) i ile stracą oni na reformie. Autorzy kampanii zachęcają też do tego, by na profilu na Facebooku zamieszczać swoje zdjęcia z informacją, ile emerytury na skutek reformy się traci.,Michał Wąsowski