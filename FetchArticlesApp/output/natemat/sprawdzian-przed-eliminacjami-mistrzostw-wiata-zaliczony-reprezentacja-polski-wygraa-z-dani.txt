Piłkarska reprezentacja Polski w meczu towarzyskim na PGE Arenie w Gdańsku pokonała 3:2 Danię. To pierwsze zwycięstwo nad Duńczykami od 1977 roku. Biało-czerwonym udało się zatrzeć złe wrażenie po meczu eliminacji mistrzostw świata z Mołdawią (1:1). Selekcjoner Waldemar Fornalik dał szansę młodym, którzy do tej pory nie mieli wielu okazji do gry w reprezentacji. Nie zawiódł się, bo już w 4. minucie spotkania do siatki trafił 23-letni Mateusz Klich, wykorzystując asystę Jakuba Błaszczykowskiego. Goście jeszcze przed przerwą odpowiedzieli jednak dwoma trafieniami. Najpierw pięknym strzałem z rzutu wolnego polskiego bramkarza pokonał Christian Eriksen, a już w doliczonym czasie gry bramkę głową strzelił Martwin Braithwaite. W drugiej części gry Polacy zabrali się do odrabiania strat. W 59. minucie swojego trzeciego gola w kadrze zdobył Waldemar Sobota, znów po asyście Błaszczykowskiego. Nie minęła minuta, a Polacy wyszli na prowadzenie – debiutancką bramkę w biało-czerwonych barwach zdobył młody Piotr Zieliński. Do końca meczu Duńczycy nie potrafili już przejąć inicjatywy i z Gdańska wyjechali z porażką na koncie. Dla Polaków rywalizacja z Danią była testem przed wrześniowym spotkaniem z Czarnogórą w eliminacjach MŚ. Jeśli chcemy zachować szansę na awans do mundialu, musimy ten mecz wygrać.,Michał Gąsior