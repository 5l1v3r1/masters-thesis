„Wiesz co najbardziej przeszkadza mi na tych zajęciach? Step” – zażartowała kiedyś moja koleżanka (podczas zajęć choreograficznych na stepie, których byłyśmy uczestniczkami) a zdanie to rozbawiło mnie tak, że do tej pory przypominam je sobie w różnych okolicznościach. Step to nazwa rekwizytu wykorzystywanego podczas zajęć fitness oraz nazwa tychże lekcji. Obecnie jest on na tyle popularny, że zna go każdy pasjonat formy aktywności ruchowej jaką jest fitness - nawet jeśli na lekcje tego typu nie uczęszcza. Ta niezbyt wysoka platforma potrafi uprzyjemnić czas spędzany w klubie fitness oraz stanowi swego rodzaju wyzwanie (na początku ma przeszkadzać, żebyśmy stawali się lepsi). Z czym mamy do czynienia Step to nieruchoma platforma, zazwyczaj o regulowanej wysokości (np. Reebok: 15, 20 i 25 cm). Dobrej jakości produkt wytrzymuje obciążenie do nieco ponad 100 kilogramów. Wartość ta powinna być zawsze podana przez producenta. Wierzchnią część przyrządu wykonuje się z antypoślizgowych materiałów. Jego wykorzystanie polega na planowym, rytmicznym wchodzeniu i schodzeniu ze stopnia zgodnie z określoną techniką (którą wyznaczają przede wszystkim zasady bezpieczeństwa) oraz łączeniu i przeplataniu poszczególnych kroków tak, by tworzyły one spójną całość. Szacuje się, że istnieje około 250 ćwiczeń, które można wykonać ze stepem. Biorąc pod uwagę, że ich konfiguracja zależy w dużej mierze od kreatywności, stanowi on ogromny potencjał, który przez lata obecności na rynku cały czas inspiruje miłośników stepu. Potrzeba matką wynalazków - historia Step wynaleziony został w późnych latach osiemdziesiątych w Stanach Zjednoczonych (Georgia) przez Gin Miller i cały czas znajduje swoje miejsce w harmonogramach zajęć klubów fitness na całym świecie. Potrzeba jest matką wynalazków, co potwierdza i ta historia. W 1986 roku Gin Miller (instruktor Reebok University )po kontuzji kolana dostała zalecenie od terapeuty, by podczas rehabilitacji wzmacniać mięśnie okolic uszkodzonego stawu poprzez chodzenie po schodach. Instruktorka widząc efekty, postanowiła włączyć powyższą ideę ćwiczeń do programu treningu fitness tworząc zajęcia o nazwie (1987 rok). Dzisiejszy step był pierwotnie drewnianą skrzynią, mniej wygodną niż obecnie (m.in. ze względu na swój ciężar). W 1989 roku, po wprowadzeniu zajęć do jednego z klubów w mieście Marietta (Georgia), pomysł zmodyfikowano i ulepszono. Powstały wówczas produkt o nazwie STEP REEBOK cechowała solidna, regulowana konstrukcja wykonana z plastiku. Dzięki temu stał się on poręczny i wygodny, zapewniając jednocześnie bezpieczeństwo jego użytkownikom. Kolejne lata to intensywna promocja zarówno samego rekwizytu, jak i konkretnego treningu. Dzięki temu miłośnicy fitness otrzymali innowacyjny step z porządną „instrukcją obsługi” oraz czytelnym wykazem korzyści, wynikających z jego użytkowania. Gin Miller, aktywnie uczestnicząc w tych działaniach, została w 1991 roku uznana przez International Dance Exercise Association (IDEA) za Instruktora Roku. Do dziś jest ona twarzą tego typu lekcji. Charakterystyka zajęć i zasady bezpieczeństwa Zajęcia Step to w głównej mierze metodycznie wprowadzane układy choreograficzne do muzyki w tempie 126 – 136 bpm. Platforma może pojawić się również na zajęciach o charakterze wzmacniającym – m.in. TBC, Body Shape (tempo muzyki dostosowane jest wówczas do nadrzędnego celu danego treningu). Regularne uczestnictwo ma dodatni wpływ na poziom sprawności motorycznych (w tym koordynacji). Pozwala również zredukować tkankę tłuszczową, poprawia funkcjonowanie układu sercowo-naczyniowego i ogólną kondycję organizmu (wydolność krążeniowo-oddechowa). Zastosowanie odpowiednich ćwiczeń pozwala dodatkowo wzmocnić mięśnie i wyrzeźbić sylwetkę. Podczas tradycyjnych zajęć step pracują głównie dolne partie ciała. Jednoczesna praca rąk pozwala podnieść poziom trudności lekcji oraz angażuje naszą „górę”. Intensywność treningu zwiększa się stosując wyższy stopień lub poprzez przyśpieszenie tempa muzyki. Prawidłowe wykonywanie ćwiczeń podczas zajęć wymaga, by stawiać na stepie całą stopę. Wchodząc nań wykonujemy krok „od pięty ku palcom”, schodząc - „od palców ku pięcie” (najpierw przodostopie, potem pięta) dość blisko platformy (ale nie bliżej niż długość naszej stopy). Kąt ugięcia nogi w kolanie nie powinien przekraczać 90 stopni. Należy także pilnować, by nie wykonywać przeprostu w stawach a dodanie pracy rąk następuje dopiero po dobrym opanowaniu kroków. Na step można wskakiwać, ale nie powinno się z niego zeskakiwać (bardzo duże obciążenie aparatu więzadłowo-stawowego). Choć step pomaga w rehabilitacji, przeciwwskazaniem do uczestnictwa mogą być niektóre urazy i schorzenia kręgosłupa. W takim wypadku niezbędna jest konsultacja z lekarzem, który zna konkretny przypadek oraz poinformowanie o występujących problemach instruktora. Nazwy przykładowych kroków wykorzystywanych podczas zajęć: - Knee up, - Basic step, - Trzy kolana, - Step marsz, - Tap, - Kick, - V-step, - X-step, - Z-step, - Revers, - Over. ,Magda Piestrzyńska