Wrzesień, to miesiąc kończącego się lata i początek jesieni. W dalszym ciągu kwitną pięknie kwiaty, dojrzewają warzywa i owoce. Ja wciąż cieszę się ogórkami, pomidorami, ostra papryczką. Szykuję się do zbioru dyni makaronowej. Czekam na rzodkiewkę, która posiałam w sierpniu. Zbieram sałatę, roszponkę i jarmuż. Zbieram późne maliny i jeżyny, których w tym roku mam bardzo dużo. Ogólnie wszystko w tym roku obrodziło. Kwiaty tez wyjątkowo pięknie kwitły i wciąż jeszcze kwitną. Pomału zabieram się do jesiennego nawożenia. Już nawiozłam wszystkie iglaki, teraz będę nawoziła byliny uniwersalnym nawozem jesiennym. Zaczynam także sadzić cebulki narcyzów, tulipanów, krokusów i szachownic. Pod koniec września posadzę jeszcze lilie i irysy wiosenne. Nie zapominam o podcięciu krzewów i drzew owocowych. Krzewy ozdobne mogą jeszcze trochę poczekać. Nadszedł tez czas, aby zająć się roślinami zimozielonymi. Po skoszeniu trawnika należy go również nawieźć jesiennym nawozem i podlać. Jeżeli pogoda będzie sprzyjała, to jeszcze w październiku przyjdzie nam skosić trawę. Mam nadzieję, na piękna pogodę, pod koniec lata, przepełnioną barwnymi motylami ucztującymi na Budleji i brzęczeniem pszczół na chryzantemach.,Beata Wielgosz