Profil Google+ Międzynarodowy Festiwal Kulinarny w Vila Joya W Portugalii, a konkretniej w Albufeirii znajduje się butikowy Hotel Vila Joya. Założony został w 1982 roku przez Austriaka – Klausa Jungsa i nazwany imieniem jego córki - Joy. W 2007 roku zorganizowany został pierwszy Festiwal zatytułowany Tribute to Claudia, dla uczczenia pamięci zmarłej żony właściciela restauracji. Od tamtego czasu w tym niezwykłym miejscu odbywa się coroczny Międzynarodowy Festiwal Kulinarny. Jest to prawdziwe kulinarne święto, dedykowane miłośnikom dobrej kuchni, ale także zakochanym w sztuce kulinarnej i jej tworzeniu. Do Portugalii zjeżdżają z tej okazji najlepsi kucharze świata, aby zaprezentować swoje umiejętności grupce smakoszy. Festiwal przyciąga także mistrzów sommelierstwa, bo Vila Joya skrywa w swoich piwniczkach około 12.000 butelek wspaniałego trunku. Impreza ma miejsce zwykle w styczniu, jednak zapisy i zgłoszenia przyjmowane są już na pół roku wcześniej. Trwa tydzień i każdy z siedmiu wyjątkowych wieczorów należy do innego utytułowanego kucharza. Można wybrać się na cały festiwal lub tylko na wybrane dni. Podobnie z noclegiem, można na ten czas zamieszkać w Hotelu Vila Joya, ale istnieje także możliwość zakwaterowania w innym, bardziej ekonomicznym miejscu. Formularz zgłoszeniowy dla chętnych na przeżycie tej niezwykłej kulinarnej przygody, daje możliwość wyboru przy stoliku którego szefa kuchni chcemy usiąść i tym samym potraw, którego z wyśmienitych kucharzy chcemy spróbować. Zawsze można też dostąpić zaszczytu podglądania wybranego szefa kuchni podczas przyrządzania najwspanialszych kulinarnych kreacji i jest to bardzo ciekawe doświadczenie. Zręczność i szybkość z jaką uwijają się kucharze jest zadziwiająca. Do tego jakość i wygląd potraw robi ogromne wrażenie. Wszystkie dania są misternie przyrządzane, wspaniale podawane, niezwykle barwne i wyszukane jak na odświętne potrawy przystało. Można chłonąc wszystkimi zmysłami te wspaniałe kulinarne dzieła sztuki. Cytując dyrektora Festiwalu- Gebharda Schachermayera: „ten festiwal to prawdziwe marzenie każdego łasucha”. W Vila Joya gotują najlepsi z najlepszych. Każdy wieczór niesie ze sobą unikalne, kulinarne doświadczenie. Podczas każdego można spróbować niezwykłych dań przygotowanych indywidualnie lub wspólnie przez jedno, dwu lub trzygwiazdkowych kucharzy Michelina. Warto dodać, że szefem kuchni Vila Joya jest Dieter Koschina- obrońca dwóch gwiazdek Michelina. Jego specjalnością są ryby. Imprezie towarzyszą także inne wydarzenia i atrakcje. Między innymi: wyścig kartingowy szefów kuchni Michelina, degustacje win, porto, szampana, konkurs „wina portugalskich kontra wina świata”, gra w golfa, wieczorne imprezy z muzyką na żywo. Odbywają się także liczne prezentacje lokalnych artystów, winnic, projektantów. Jest tam także doskonałe Spa. Festiwal daje także możliwość wypoczynku pośród krajobrazu. Piękny, butikowy hotel Vila Joya jest wspaniale usytuowany w najpiękniejszym regionie Portugalii. Albufeira jest położona z dala od zgiełku i tłoku najbardziej turystycznych miejsc. Nazywana przez Portugalczyków: „białym miasteczkiem przy błękitnym morzu” sprzyja spacerom wzdłuż pięknych plaż. Albuferia oddalona jest o dwie godziny drogi od Lizbony, więc daje to także możliwość odwiedzenia stolicy Portugalii. Wszystko to może sprawić, że na te kilka styczniowych dni zapomnimy o ujemnych temperaturach panujących w Polsce i naładujemy akumulatorki portugalskim słońcem. A ponieważ miejsc nie ma zbyt wiele, to wszystkim chętnym radzę się pośpieszyć, jeśli nie chcą obejść się smakiem. Polecam serdecznie ten festiwal!,Jerzy Mazgaj