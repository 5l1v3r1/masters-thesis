Po kilku tygodniach wyczekiwania wicepremier i szef partii Polska Razem przedstawił swój pomysł na nowelizację ustawy hazardowej i legalizację pokera. Kilka dni temu pisałem Wam o szczegółach jego projektu, do których udało mi się dotrzeć. Dobra wiadomość jest taka, że praktycznie pokrywają się one z tym, co przedstawił dzisiaj Jarosław Gowin. W jego projekcie znalazły się: 1) ,,Umożliwienie legalnych rozgrywek pokerowych w domu, o ile pula wygranych nie przekracza 760 złotych w ciągu dnia. Takie rozgrywki nie podlegają opodatkowaniu i są traktowane jako forma towarzyskiego spotkania w gronie znajomych". 2) ,,Dopuszczenie legalnych rozgrywek pokerowych online dla podmiotów posiadających odpowiednią koncesję adekwatnie do zakładów wzajemnych. Zrywamy w ten sposób z fikcją tego, że Polacy nie korzystają z tego typu możliwości, jednocześnie poddając tego typu działania kontroli i opodatkowaniu na rzecz państwa". 3) ,,Dopuszczenie organizowania turniejów poza kasynami, także przez podmioty inne niż kasyna, po uzyskaniu stosownej licencji. W przypadku kasyna możliwość organizowania turniejów zawiera się w standardowej licencji dla kasyna. W ten sposób umożliwiamy organizowanie w Polsce turniejów pokerowych najwyższej rangi". To dobra wiadomość, ponieważ możliwe będzie tworzenie klubów pokerowych. 4) ,,Wprowadzenie Karty Gracza na której rejestrowane są jego wszystkie wygrane i wpisowe/wkupne. W ten sposób ułatwiamy pracę urzędów skarbowych, a także zapobiegamy wykorzystywaniu pokera do prania brudnych pieniędzy. Gwarantujemy w ten sposób niedopuszczenie osób małoletnich do rozgrywek pokerowych". 5) ,,Zmieniamy formułę opodatkowania pokera, rozkładając podatek od gier w tym zakresie pomiędzy gracza a organizatora rozgrywek. Gracz będzie zobowiązany do zapłacenia 10% podatku od kwoty wygranej pomniejszanej o sumę wpisowego. Jego wygrana będzie pomniejszona od razu o kwotę podatku (nalicza go i pobiera podmiot organizujący). Jest to zdecydowana obniżka podatku w tym zakresie, co w połączeniu z legalizacją wielu form rozgrywek powinno zachęcać graczy do uczestnictwa tylko w legalnych rozgrywkach. Organizator będzie uiszczał podatek w wysokości 1% sumy wszystkich wpisowych. Biorąc pod uwagę, że większość organizatorów pobiera ok. 10% rake'u, będzie to 10% tej opłaty, czyli kwota adekwatna jak w przypadku opodatkowania graczy". Na razie nie znamy szczegółów dotyczących tego, czy i na jakich zasadach będą legalne gry cashowe. .,Jakub Suszka