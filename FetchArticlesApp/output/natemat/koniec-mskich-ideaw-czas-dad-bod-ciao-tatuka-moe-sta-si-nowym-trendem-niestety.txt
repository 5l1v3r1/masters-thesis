Trend idealny dla leniwych facetów? Prosto z USA przypływają do nas wieści, że najbardziej pożądani mężczyźni nie wyglądają jak David Beckham czy Channing Tatum, ale dzisiejszy Leonardo di Caprio. O większych gabarytach, „zapuszczonej” sylwetce i niezarysowanych mięśniach. Kobiety chętniej z takimi mężczyznami chcą zakładać rodzinę i czują się przy nich bezpiecznie. A co na to Polki? Co właściwie znaczy dadbod? Dadbod to skrót od daddy's body - ciało tatuśka, o którym ostatnio się zrobiło w Stanach głośno dzięki występom na plaży takich gwiazd jak Leonardo di Caprio. W Wielkiej Brytanii natomiast króluje określenie wok smuggler – czyli ktoś, kto pod koszulką przemyca wok – gigantyczną azjatycką patelnię do smażenia potraw. Jak wygląda dadbod? Z brzuszkiem, bez wyraźnie zarysowanych mięśni, czyli klasyczny polski „miś”. Zazwyczaj prowadzi siedzący, żeby nie powiedzieć osiadły tryb życia, wiele godzin spędza przed komputerem i telewizorem. Jego dieta nie jest specjalnie dobrana, ani zgodna z zapotrzebowaniem kalorycznym, bo uwielbia puste kalorie i jest łasuchem. Dałby się pokroić za pizzę i kebab, za to gardzi warzywami. Uwielbia zjeść dobrego burgera lub steka z frytkami i sosami i wypić do tego jakieś trzy piwa. Na cross-fit nie chodzi, bo nie ma czasu – dużo pracuje – na rowerze nie jeździ, bo nie lubi się pocić i siodełko go gniecie. Latem spędza wczasy w pozycji horyzontalnej na kocu, bo nie będzie jak idiota biegał za piłką, pływał w zimnej wodzie czy uganiał się za latawcem.Znacie takiego gościa? Jasne, że tak! Mamy takich tysiące i poświęciłam im już wiele linijek w natemat. Często to nasi bracia, przyjaciele, kumple, mężowie, narzeczeni. Ich wiek nie przekracza 40-tki, za to gabaryty są co najmniej przekraczające wymagania odnośnie zadbanego ciała. Te światowe i te polskie. Są młodzi, więc nie zastanawiają się nad swoją wagą i konsekwencjami z nią związanymi. Zresztą nie każdy „tatusiek” (choć nie zawsze właściciel takiej sylwetki może się pochwalić potomstwem) ma wielki brzuch i potworną nadwagę. Czasami po prostu są zapuszczeni i sport oraz wszelka aktywność nie jest im bliska. Za to okazuje się, że są najbardziej pożądaną partią na męża lub partnera. Jak to możliwe w czasach, kiedy mówi się o tym, że zadbany mężczyzna ma większe szanse w osiąganiu sukcesów zawodowych i uczuciowych? Kanony nie z tego świata Z drugiej strony, patrząc na facetów z idealną – niemal do bólu – rzeźbą, kaloryferem na brzuchu, wstawionymi implantami mięśni klatki piersiowej i bicepsów, można popaść w głęboką zadumę. Owszem, wysportowane męskie ciała są piękne, seksowne, atrakcyjne, bo mężczyźni z natury mają bardziej rozbudowane sylwetki niż kobiety. I właśnie ta różnica w budowie nam się podoba i nas kręci. Natomiast „Dyskobol” anno domini 2015 bywa, że jest lekko przesadzony. Zbyt dopracowany. Ken od Barbie. Bez jednego włoska na klacie, z idealną naoliwkowaną opalenizną i perlistym uśmiechem (wybielonym laserem u dentysty), może wywołać w przeciętnie wyglądającej kobiecie pewien dystans. Że jest za mało idealna, jej ciało nie ma odpowiadających ogólnie przyjętym kanonom wymiarów, jej skóra nie jest wystarczająco jędrna, a ramiona odpowiednio umięśnione. Słowem – ideał jak z okładki może wzbudzać pewne obawy i kompleksy. Być źródłem stresu – a nóż któraś z bardziej atrakcyjnych koleżanek mi go „odbije”, a co jak znajdzie laskę bardziej w stylu Barbie niż ja? On się podoba wielu, a ja taka brzydka…Nie zjem przy nim gofra z karmelem i śmietaną, bo mnie wyśmieje i skrytykuje… Często też z takim typem faceta związany jest jego skrupulatny styl życia. Spędza trzy popołudnia i wieczory na siłowni, jeździ z kolegami na rowerach lub pływa na kajakach, przestrzega odpowiedniej, przepisanej przez trenera diety, łyka witaminy lub anaboliki. Dba o każdy szczegół związany ze zdrowym reżimem, dzięki któremu wygląda tak a nie inaczej. Nie pozwala sobie na szaleństwa w stylu: litr lodów malaga i tiramisu o 23 przed ulubionym serialem czy tłusta kiełbasa z grilla w sobotę zalewana piwkiem w gronie przyjaciół. Takie numery przy takim facecie – nie przejdą.Natomiast wierzę w polskie powiedzenie: każda potwora znajdzie swego amatora. I wydaje mi się, że nie ma takiego typu mężczyzny, który by się komuś nie podobał wcale. Po modzie na kujonów, brodaczy – drwali i wymuskanych metroseksualnych wychudzonych modeli, najwyraźniej nastaje epoka dwóch skrajności: wyrzeźbionych i wysportowanych oraz podtatusiałych. A co tak naprawdę my, kobiety sądzimy o mężczyznach z dadbod? Naszym zdaniem Czy modelowy odpowiednik ciała tatuśka, czyli Leo di Caprio z niezbyt jędrnym ciałem i zaznaczonymi mięśniami nas kręci? Zapytałam koleżanki i znajome z różnych branż, o wspominany już trend na dadbod. I mam wrażenie po tym, co powiedziały, że albo w Polsce taki typ faceta się już znudził – vide: plaże nad Bałtykiem, spacer nad Wisłą - albo jeszcze nie jesteśmy gotowe na to, aby go polubić.- Panowie nasłuchali się piosenek typu „i love you just The way you are” i codziennie powtarzają sobie, że są sobą i są na tyle cool, że nie ulegają presji społecznej typu bądź fit. Do tego dochodzi tzw. niechęć do "głupich" Amerykanów, którzy liczą kalorie i dżentlemen zwyczajne lenistwo przyprósza grubą filozofią życia j/w. A ponieważ paru bożyszczy z lat 90. też się zapuściło, więc to tym bardziej jest cool. Co innego urodzić się z budową ciała misia - niski, krępy, a co innego się zupełnie zapuścić… Moj kolega ze studiów kilka lat temu powiedział na zajęciach, że jest intelektualistą i zamiast godzinę na siłowni, woli spędzać czas na czytaniu książek. Padłam. To tak jak z laskami - jak jesteś ładna, to jesteś głupia, jak jesteś zadbana to pewnie całymi dniami polerujesz paznokcie i nie masz czasu dla dzieci. Ludzie zawsze wybiorą najbardziej prymitywną linię tzw. oceny innych, żeby samemu wyrobić sobie usprawiedliwienie.– Ja dadbod mówię stówprocentowe NIE. To jest jakiś przesąd, że jeśli facet wygląda jak ciacho, to nie założy gniazdka! Znam wielu, którzy założyli. A dodatkowo przystojniak daddy jest super sexy.- Wolę rzeźbę! Zresztą mój facet, kiedy widzi, że mu rośnie brzuch, to potem się głodzi i robi pompki. Facet bez brzuszka wydaje się być bardziej ruchliwy, a przez to możesz liczyć na większą pomoc przy dziecku. A jeśli obawiasz się o konkurencję - cóż albo masz faceta, który jest fit i też dbasz o siebie, albo go pilnujesz. Mam wrażenie, że w Polsce nie można zapuszczonego ciała u facetów nazywać trendem, tylko raczej standardem. Pół roku temu szukałam modela po 30-tce w Polsce i miałam poważny problem. Jest ich doslownie kilku i trzeba rezerwować ich czas z dużym wyprzedzeniem! Albo Polacy po 30-ce uważają, że praca w modellingu im uwłacza, albo jest to związane z plagą „wok smugglerów”!– Tatuśkowym brzuchom mówię nie. Nie jakoś strasznie zdecydowanie, bo poziom desperacji wśród mężczyzn rośnie, ale nadal nie. Zresztą, niby trend na zapuszczonego tatuśka jest, a ja w przedszkolu widzę coraz więcej fajnych, zadbanych gości. Jeżeli dadsbod to trend, to ostatnio mnożą się "trendy" wynikające z totalnego lenia… – Jedyną atrakcyjną cechą, jaką dostrzegam u kolesia z falującą oponą jest poczucie humoru. Jeśli ktoś jest fascynujący, ma świetna osobowość, to każdy defekt przejdzie. ALE drażni mnie unikanie sportu, wpieprzanie zimnej pizzy, niejędrne pupy i to, że facet może zrobić mniej pompek niż ja. Mężczyznom łatwiej zbudować mięśnie, więc niech się nie migają! – Nawet jeśli widzimy trend na zadbanych tatuśków, męski odpowiednik milfa, to i tak ogólnonarodowa przytłaczająca większość to typ podtatusiałego z brzuszkiem. Większość dziewczyn w typie "szukam męża asap" nie postrzega tego w kategorii wady wyglądu, bardziej daje na to wytłumaczenie, że facet około 30-stki musi piwko z kolegami nad karkóweczką wypić, to i brzuch ma. Przecież tak wygląda większość młodych tatusiów (lub kandydatów na) np. latem na wybrzeżu, czy na innym all inclusive w Turcji. Ten stereotypowy młody Polak niestety ma się w realu dobrze i chowa kolejne pokolenia - masę widzę pięciolatków z trzęsącym się brzuchem – mała wersja tatusia. – Nie, bo tłusty facet po 20-stce, 30-stce - oznacza słabowitego i chorowitego dziadzia po 40 i 50-tce Dbanie o siebie to inwestycja w zdrowie i dobre życie. Po co mi "dedi", który szybko zejdzie na zawał?– Przebywam właśnie na wczasach i moja obserwacja z basenu jest taka, że Polaka po 30-tce bez brzucha ze świecą szukać. Niestety. Także nie trzeba nawet lansować takiego trendu. A skoro my mamy dbać o siebie w każdym wieku, to czemu oni tylko do ślubu? Poza tym otyłość brzuszna jest najbardziej niezdrowym typem otyłości! Tatusiek tatuśkowi nierówny, czego najlepszym dowodem są zdjęcia Davida Beckhama... A co wy sądzicie o nowym trendzie na ciało tatuśka?,Maria Kowalczyk