W zeszłym tygodniu, dzięki konferencji “Rediscovering the City. Miasto i nowe technologie” mieliśmy okazję przekonać się jak zmieniają się miasta i jak technologie mogą służyć ich rozwojowi. Teraz sami możemy - przy użyciu nowych mediów - odzwierciedlić zmiany, jakie przez lata zachodziły w Katowicach. Wszystko dzięki akcji Katowickie Budynki, zainicjowanej przez katowicki Medialab. W czasie przygotowań wystawy “Apetyt na radykalną zmianę. Katowice 1865–2015” została stworzona specjalna strona internetowa będąca mapą katowickich gmachów. Dzięki danym pozyskanym z Wydziału Geodezji Urzędu Miasta w Katowicach punkty odzwierciedlające budynki opatrzono adresami i datami oddania poszczególnych obiektów do użytku. Barwna sieć kropek stała się nie tylko ciekawą wizualnie mapą miasta, ale też źródłem podstawowych informacji o wieku konkretnych budynków. To jednak dopiero początek pracy. Intencją organizatorów jest, aby mapa stała się też nośnikiem innych informacji m.in. dotyczących nazwisk architektów gmachów czy linków do opisów budynków obiektów (np. w Wikipedii). Uzupełnieniem mapy może zająć się każdy, kto posiada informacje o mieście. Za pośrednictwem formularza chętni mogą dodawać dane dotyczące budynków - weryfikować daty ich powstania, wpisywać nazwiska architektów, ale też dodać informacje o niegdysiejszych funkcjach budynku czy związanych z nim wydarzeniach. Jeśli posiadacie informacje o przeszłości i dziejach katowickich budynków - możecie stać się współtwórcami mapy. W prace nad nią może się włączyć każdy, kto ma odrobinę czasu i chęć. Już sam internetowy research może pomóc pozyskać ważne dane, przyczynić się do uzupełnień albo skorygować błędne treści. Tylko dzięki zaangażowaniu społeczności i wiedzy “lokalsów” mapa będzie się rozwijać. Tym bardziej więc zachęcamy do jej współtworzenia. oprac. Hanna Kostrzewska,Rajza Po Kato