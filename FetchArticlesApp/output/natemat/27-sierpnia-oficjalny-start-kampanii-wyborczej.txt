Premier zarządził wybory samorządowe. 16 listopada zagłosujemy na radnych gminnych, powiatowych i wojewódzkich oraz włodarzy naszych miejscowości. Druga tura wyborów jest zaplanowana na 30 listopada. Choć niektórzy kandydaci rozpoczęli już swoją kampanię wyborczą, oficjalnie rozpocznie się ona 27 sierpnia. Zanim poznamy nazwiska kandydatów, które znajdą się na listach wyborczych, partie polityczne, koalicje, stowarzyszenia i grupy wyborców mają obowiązek zarejestrowania komitetów wyborczych. Termin zgłaszania komitetów Państwowej Komisji Wyborczej lub właściwemu komisarzowi wyborczemu (jeśli komitet będzie wystawiał kandydatów tylko w jednym województwie) mija 7 września. Po zarejestrowaniu komitetów przez PKW ich sztaby wyborcze mają czas do 6 października na przedstawienie listy kandydatów i zebranie wśród mieszkańców danego okręgu podpisów poparcia pod listą z konkretnymi nazwiskami startujących (od 25 do 3000 podpisów). W tych wyborach po raz pierwszy radni gmin będą wybierani w okręgach jednomandatowych – komitety nie wystawią list, tylko jednego kandydata na okręg. Ważne jest, by przed dniem wyborów upewnić się, w jakim okręgu się głosuje i gdzie jest lokal wyborczy (na stronie Państwowej Komisji Wyborczej zostanie uruchomiona wyszukiwarka), gdyż następstwem powstania okręgów jednomandatowych była często zmiana ich obszarów. W wyborach do rad powiatów i sejmików, a także w Warszawie i innych miastach na prawach powiatu wybieramy radnych w systemie proporcjonalnym. 16 listopada zagłosujemy osobiście w miejscu naszego stałego zamieszkania. Nie ma możliwości głosowania poza miejscem zamieszkania – w innej gminie, za granicą lub na statku morskim. Jest to zasada stosowana wyłącznie w wyborach samorządowych. Obywatele głosują na władze miejscowości, w której mieszkają, pracują, uczą się. Mieszkaniec Lublina nie może wziąć udziału w wyborach samorządowych, jeśli przebywa w tym dniu w Bieszczadach na górskiej wycieczce, choć mógłby to zrobić w przypadku wyborów parlamentarnych. Nie zagłosuje na władze Ustrzyk Dolnych ani nie będzie miał okazji oddać głos na władze Lublina. Dopisanie się do rejestru wyborców jest proste. Wystarczy złożyć wniosek w urzędzie gminy, którą aktualnie zamieszkujemy na stałe. Warto wiedzieć, że stałe miejsce zamieszkania wyborcy nie jest równoznaczne z jego miejscem zameldowania. Należy jednak pamiętać, że dopisanie do rejestru wyborców nie jest jednorazowe. Oznacza wypisanie z rejestru wyborców gminy, w której wcześniej mieszkaliśmy i głosowaliśmy. Wniosek o dopisanie do rejestru wyborców jest rozpatrywany około trzech dni. Aby mieć możliwość wzięcia udziału w wyborach aktualnym miejscu zamieszkania, warto złożyć go odpowiednio wcześniej, czyli nie później niż 11 listopada. Głosowanie korespondencyjne jest możliwe dla osób niepełnosprawnych. Również osoby niewidome oraz po 75 roku życia mogą skorzystać z udogodnień w oddaniu głosu. Więcej szczegółów na stronie PKW. Radni i rządzący naszymi miastami realnie decydują o komforcie naszego życia i o tym, jak się zmienia nasza najbliższa okolica. Warto więc nie tylko oddać głos, ale wybrać świadomie swojego reprezentanta. 27 sierpnia MamPrawoWiedziec.pl uruchomi listę kandydatów na prezydentów miast.,MamPrawo Wiedziec.pl