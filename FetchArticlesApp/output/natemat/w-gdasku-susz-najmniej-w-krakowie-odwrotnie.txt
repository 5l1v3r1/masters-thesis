Kierowcy z Gdańska mają najmniejsze szanse na to, że podczas jazdy wpadną w tzw. suszarkę. Po drugiej stronie są mieszkańcy Krakowa. W stolicy Małopolski policjanci lubią poświęcać czas w pracy na kontrole drogowe. Tak przynajmniej wynika z badań przeprowadzonych przez serwis korkowo.pl. Badanie co prawda nie uwzględnia wszystkich dużych miast w Polsce, a jedynie 5 wybranych, ale takich, gdzie ruch jest największy. To Wrocław, Kraków, Gdańsk, Łódź, Katowice. Co zaskakuje, w badaniach nie uwzględniono Warszawy, którą z pewnością można zakwalifikować jako miasto o intensywnym ruchu drogowym. Badania trwały 30 dni. W Gdańsku najmniej – Analiza wykazała, że najwięcej, bo 175 kontroli zanotowano w Krakowie – mówi Katarzyna Florkowska z serwisu Korkowo.pl cytowana przez Onet.pl. Najmniej w Gdańsku, bo 68, a tylko o jedną więcej we Wrocławiu. – Trzeba tu jednak uwzględnić fakt, że Wrocław ma mniejszą powierzchnię niż Kraków, co wpływa zapewne na liczbę patroli – dodaje Florkowska. Jak wyglądała sytuacja w innych miastach? W Łodzi zarejestrowano 141 suszarek, w Katowicach 106. Nie mamy danych z Warszawy, ale z kolei do stolicy należy inny niechlubny rekord – największe miasto w Polsce regularnie pojawia się w czołówce najbardziej zakorkowanych miast na Starym Kontynencie. Potwierdza to między innymi raport TomTom z marca bieżącego roku. Z raportu wynika, że średni poziom zatłoczenia w Warszawie w 2012 roku wyniósł 42 proc. Oznacza to, że średni czas podróży w stolicy Polski był dłuższy o 42 proc., niż wtedy, gdy ruch przepływał swobodnie. To z kolei przekłada się na dodatkowe 105 godzin, które rocznie przeciętny mieszkaniec stolicy traci w korkach. Największe spowolnienie ruchu przypadało na poniedziałkowe poranne godziny szczytu oraz wieczorne godziny szczytu w piątki. Warszawa w najnowszym rankingu uplasowała się za Moskwą, która z wynikiem 66% dającym odpowiednio 127 godzin w korkach kolejny rok przewodzi rankingowi, oraz za Istambułem z 55% i 118 godzinami. Onet.pl,Dariusz Brzezicki