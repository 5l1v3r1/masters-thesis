Cracovia wróciła do ekstraklasy, a jej kibice do jednego z najbardziej wyświechtanych masarskich tematów ostatnich tygodni. Ubój i rzeź. Rytualny i wołyńska. Nie odwrotnie! Oni do tej rzezi. Jak wiadomo, kiedy klub powraca do najwyższej ligi, nie warto się z tego cieszyć. Lepiej kultywować martyrologię narodu polskiego. Do bogoojczyźnianej retoryki kibiców wszelkich klubów powoli się przyzwyczajam, stadion to zaprawdę najlepsze miejsce na świecie do politykowania. W otoczeniu „Wisła to stara k...” (i to wcale nie Akcja Wisła, he he) i „Sędzia ch...”, pamięć o ofiarach rzezi wołyńskiej pasuje idealnie. Dlaczego właściwie poprzestać tylko na żołnierzach wyklętych i innych – wciąż jeszcze za mało licznych – tego typu stadnych akcjach na wszystkich stadionach? Przygotujmy coś na każdą kolejkę. Jest taka świetna strona – okazjedopicia.com. Codziennie można się dowiedzieć, dlaczego warto pić akurat dzisiaj. A to 29. rocznica otwarcia dworca PKS w Kielcach, a to imieniny Perpetuela. Dlaczego by właściwie nie stworzyć takiego „skarbu kibica” z rocznicami, które można przy okazji meczu świętować? A raczej meczów, które można przy okazji rocznic oglądać. Zaczęliśmy, wiadomo, rzezią wołyńską. Za tydzień przypada rocznica zajęcia przez Armię Czerwoną twierdzy Osowiec podczas wojny polsko-bolszewickiej. Powspominajmy wspólnie, śpiewając „A na drzewach, zamiast liści...” W 3. kolejce świętujmy wybuch Powstania Warszawskiego. W 4. - rocznicę rozpoczęcie oblężenia twierdzy połockiej przez Stefana Batorego. Piąta kolejka to święto wojska polskiego. Skandujemy równo: „Cześć i chwała bohaterom!”. Przychodzi wrzesień, więc zaczynamy od wspomnienia wybuchu II wojny światowej. W 7. kolejce przypomnijmy, że Rosjanie 17 września też nas zaatakowali. W 8. powspominajmy wielkie chwile narodu polskiego, gdy rząd nasz, co się kulom nie kłaniał, wystosował wobec Czechosłowacji ultimatum zawierające żądanie oddania części Zaolzia. W 9. przypomnijmy sobie o nalocie dywanowym na Warszawę, a w 10. jej kapitulację. W 11. kolejce przypadnie 30. rocznica Nagrody Nobla dla Lecha Wałęsy. Skandujmy wszyscy: „TW Bolek”. Już tydzień później na stadionach wspomnimy księdza Jerzego Popiełuszkę w rocznicę jego śmierci. I tak dalej aż po zakończenie rundy jesiennej i apogeum półrocznych obchodów – zbiorowe rozliczanie ze stanem wojennym. W narodzie naszym panuje paniczna fobia, że zapomnimy własnej historii. Każde wydarzenie, o którym do porzygu trąbi się we wszystkich mediach, określane jest mianem „zapomnianego”, „nieznanego krwawego epizodu”. Nie wiem jak można zapomnieć o takiej przykładowej rzezi wołyńskiej, kiedy kładą ją nam do głowy non stop, ale skoro jest takie ryzyko, trzeba jeszcze przypominać na stadionach. Nie ma nic lepszego niż uczenie historii na stadionie – miejscu, gdzie jeszcze wciąż, raz za czas można usłyszeć hasło: „Zrobimy z wami, co Hitler zrobił z Żydami”. Śledź "Z nogą w głowie" na Facebooku i Twitterze.,Michał Trela