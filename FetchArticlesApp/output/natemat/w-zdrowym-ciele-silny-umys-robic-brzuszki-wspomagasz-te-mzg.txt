Kto przezwycięża fizyczne zmęczenie, staje się silniejszy psychicznie. Takie stanowisko głosi część świata nauki. Zwolennicy tej tezy przekonują, że człowiek, który podejmuje się wysiłku i potrafi wytrwać w tym postanowieniu, przejawia silniejszą wolę i lepiej odnajduje się w sytuacjach stresowych. Teoria, która leży u podstaw tego zjawiska, określana jest mianem „hipotezy adaptacji do kombinacji stresorów”. Innymi słowy, jeśli wysilamy ciało i wbrew „chęci” mózgu do przerwania wysiłku nie rezygnujemy z aktywności fizycznej, wyrabiamy w sobie odporność nie tylko na stres fizyczny, ale także emocjonalny. Jednym z ostatnich badań przemawiających na korzyść wspomnianej hipotezy jest praca naukowa opublikowana na łamach PLOS ONE. Jej autorzy w oparciu o tzw. test Stroopa (badanie czasu reakcji na zadanie, jakim jest określenie koloru tekstu) dokonali porównania wydajności 11. profesjonalnych kolarzy z 9. amatorami jazdy na rowerze. Okazało się, że ci uczestnicy badania, którzy uprawiali zawodowe kolarstwo, wykazywali średnio szybszy czas reakcji – byli w stanie szybciej wymienić nazwy kolorów z listy, gdzie kolor tekstu i tekst nie są zgodne. Test Stroopa traktowany jest jako sprawdzian siły woli. Można więc podejrzewać, że dowolna aktywność fizyczna sprzyja ćwiczeniu silnego umysłu.,Dawid Wojtowicz