Po Olsztynie jeżdżą tramwaje. Mieszkaniec stolicy Warmii i Mazur słysząc te słowa w najlepszym wypadku lekko się wzdrygnie. W najgorszym - zacznie przeklinać komunikacyjny horror, jakim przez ostatnie lata było dotarcie z punktu A do B. Życzenia, że trauma zniknie wraz z pojawieniem się na torach pierwszych solarisów, okazały się pobożne. Pod koniec zeszłego roku zakończyła się trwająca kilka lat inwestycja mająca na celu przywrócenie w mieście ruchu tramwajowego. I choć koniec końców torowiska do użytku oddano w terminie, od początku roku nagłówki olsztyńskich gazet dominują doniesienia o kolejnych awariach. Definiowane przez niektórych jako „choroba wieku dziecięcego” usterki mogą jednak wynikać nie tyle ze standardowych trudności, jakie wiążą się z realizacją tak gigantycznego przedsięwzięcia, ale z zawrotnego tempa, w jakim inwestycja była wdrażana. W PRLu stawiano na motoryzację Żeby dowiedzieć się, dlaczego radni właśnie w ten sposób postanowili usprawnić komunikację w stolicy województwa, musimy cofnąć się o 50 lat, kiedy prąd po tamtejszych trakcjach płynął po raz ostatni. Dlaczego tramwaje zniknęły z Olsztyna? – W latach 60. była taka tendencja – tłumaczy Marcin Bobiński, autor bloga OlsztyńskieTramwaje.pl, na którym przygląda się rozwojowi sieci od momentu pojawienia się pomysłu na jej wskrzeszenie.Bobiński tłumaczy, że na zachodzie inwestycje w tramwaje nikogo nie dziwią. – Tramwaje od lat 80., przede wszystkim w Europie Zachodniej, notują renesans. Myślę, że we Francji i Hiszpanii powstało około 30 nowych sieci. Sieć olsztyńska jest pierwszą w Europie Środkowej, jaka postała po upadku komunizmu. Ostatnia w Polsce zbudowana została w Częstochowie. Od ćwierć wieku nie powstała żadna linia ani w Czechach, ani na Węgrzech – mówi. Jak dają – to buduj W 2006 nadarzyła się okazja, aby pod względem komunikacyjnym Olsztyn zaczął gonić zachód. Wszystko dzięki funduszom unijnym z programu operacyjnego Rozwój Polski Wschodniej. Olsztyńscy radni, jak dowiadujemy się z filmu promocyjnego dokumentującego historię inwestycji, stwierdzili: „Grzech zaniechać” i zlecili szereg ekspertyz mających wyłonić najbardziej korzystne rozwiązania. Okazało się, że to właśnie tramwaje są tym, czego dla pełni komunikacyjnego szczęścia olsztynianom potrzeba. – Wiadomo było, że dojazdy do południowych dzielnic się zatykają, trzeba było ludziom zapewnić szybki transport do centrum – mówi Bobiński. – Badano, jaki środek komunikacji – tramwaj, autobus czy trolejbus – będzie do tego najlepszy. Wyszło, że najefektywniejszy będzie tramwaj – tłumaczy Bobiński dodając, że podjęcie decyzji mogła ułatwić przychylność, jaką Unia darzy tego typu inwestycje. – UE dużo chętniej dofinansowuje decyzje związane z transportem szynowym niż tylko inwestycje w tabor autobusowy – twierdzi. O zdanie na temat tego, czy tramwaje mają do Olsztyna powrócić zapytano również mieszkańców. – Wykonaliśmy szereg dokumentacji, min. badanie zachowań i preferencji komunikacyjnych mieszkańców Olsztyna – informuje rzecznik Urzędu Miasta - Marta Bartoszewicz. – Zostało ono przeprowadzone w 2006 roku na reprezentatywnej, losowej próbie gospodarstw domowych. Głównym celem badania było poznanie preferencji komunikacyjnych i satysfakcji z transportu publicznego w Olsztynie. W tym wywiadzie 1/3 mieszkańców opowiedziała się za nowym środkiem transportu – twierdzi rzecznik. Kropkę nad "i" radni postawili w maju 2009 roku, kiedy zatwierdzono poszukiwania wykonawców projektu. „Rozpoczęła się wielka rewolucja na olsztyńskich ulicach” - informuje lektorka filmu „Tramwajem przez Olsztyn”. Komunikacyjny horror i hiszpańska mañana Prace ruszyły pełną parą. W ramach projektu najpierw zbudowano bus pasy, które do użytku oddano w 2012 roku. Torowiska zaczęto budować wiosną 2014. O ile asfalt na drogach wylano dość szybko, to budowa torowisk, oddana w ręce hiszpańskiej firmy szła dość opornie. Olsztynianie koncepcji przedłużającej się „mañany” nie potrafili zrozumieć, a narzekaniom na realizację projektu nie było końca.– Zamiast w tramwaje można było dobudować drogi czy, naprawić te stare. Problemu to nie rozwiązało, jest z tym więcej zamieszania, niż było. Teraz nawet jakbym chciał gdzieś „na czuja” pojechać autobusem to nie wiem co i jak, bo pojawiły się nowe numery, trasy są zmienione – twierdzi mieszkaniec Olsztyna – Krzysztof. Zarzut dotyczący braku modernizacji dróg nie jest jednak do końca uzasadniony. W ramach inwestycji zmodernizowano również 15 km dróg miejskich, poszerzono kolejne 6 km, przy których stworzono ścieżki rowerowe i chodniki. – Same tramwaje to wisienka na torcie, który ma bardzo wiele składników. Dzięki tej inwestycji rozwiązaliśmy bowiem bardzo wiele problemów. Przede wszystkim unowocześniliśmy cały system transportu publicznego, a nasze miasto miało w tej materii sporo do zrobienia – twierdzi Marta Bartoszewicz rzecznik prasowy Urzędu Miasta Olsztyna.Kosmiczne tempo kosztem wykonania Hiszpańska FCC Construcción nie była w stanie zlecenia doprowadzić do końca. Tempo dwóch lat, jakie dostała na wykonanie projektu, okazało się zbyt szybkie – po tym okresie firma powinna móc się pochwalić wykonaniem planu w 75%. Jak ujawnił na zwołanej w tamtym okresie konferencji prasowej prezydent Piotr Grzymowicz, zaawansowanie prac wynosiło procent... 4,1. Jak to w przypadku budowy infrastruktury za „unijne” bywa, niewywiązanie się z wykonania projektu na czas, skutkowałoby utratą środków. UE pokrywało 85% budżetu inwestycji, dlatego Radni musieli działać w tempie ekspresowym. Podpisano specjalny aneks, dzięki któremu czas oddania inwestycji wydłużono, a jej dokończenie projektowania linii przejęła firma Progreg. Zaczęło się nerwowe odliczanie od 400 – tyle bowiem dni dzieliło wtedy budowniczych od wypuszczenia pierwszego tramwaju na tory. Sylwester z Trójką, Nowy Rok z pękniętą szyną – Dziękuję za cierpliwość, dziękuję że wytrzymaliście – mówił prezydent, po tym, jak inwestycję udało się doprowadzić do końca. Mieszkańcy podziękowania przyjęli, ale testy poziomu ich tolerancji na komunikacyjne niedogodności wcale nie skończyły się wraz z oddaniem do użytku pierwszej z trzech linii. 19 grudnia 2015 na tory wjechał Solaris #3005, ale fanfary i symboliczne przecięcie wstęgi wcale nie oznaczało końca prac. W dzień inauguracji nadal miały miejsce „niewielkie przeróbki na łukach trakcji tramwajowej, które były związane z nieco zbyt wysokimi krawężnikami w tych miejscach” - przyznają twórcy filmu promocyjnego. O tym, że funkcjonowanie linii będzie wymagało zatrudnienia dodatkowej siły roboczej, olsztyńskie MPK zdecydowało dopiero 29 grudnia. W końcówce roku nadal trwały poszukiwania osób, które miałyby pilnować, aby olsztyńskie tramwaje sprawniej sunęły po szynach. W Sylwestra ruszyła linia numer 3 i jak się okazało, była jedyną, która 1 stycznia funkcjonowała według rozkładu. Przy al. Sikorskiego pękła szyna. Pojawiły się informacje, że to wina petardy, co internet skomentował z właściwą sobie uszczypliwością: Pękające szyny jeszcze długo będą przedmiotem żartów – 2. stycznia pękła kolejna, tym razem przy ulicy Płoskiego. Pierwszy poniedziałek nowego roku również nie był dla drogowców łaskawy, choć fakt, że awaria dotyczyła oprogramowania pojazdu, a nie pęknięć torów stanowił pewną odmianę.Kto będzie się śmiał ostatni? Jak olsztynianie oceniają inwestycję, której pierwsze dni funkcjonowania były dość niefortunne? Krzysztof stwierdza, że wśród znajomych nie spotkał się z reakcjami pozytywnymi. – Może tylko dzieci się cieszą, że się tramwajem przejadą – stwierdza. Z taką opinia nie zgadza się jednak Marcin Bobiński. Twierdzenie, że mieszańcy nie cieszą się z nowej formy transportu byłoby jego zdaniem nadużyciem. – Mieszkańcy nie chwalą funkcjonowania tej inwestycji, ale sama inwestycja jest udana. Realizowana była w dość szybkim tempie, ponieważ trzeba się było pozbyć Hiszpanów, którzy nie pracowali i [obecne problemy] są tego efektem. Nie oceniałbym całości po tego typu „chorobach wieku dziecięcego” – wyjaśnia. – Jestem w stanie to zrozumieć. Jest to nowa inwestycja, więc tego typu konstrukcyjne „chochliki” będą się teraz ujawniać – mówi studiujący w Olsztynie Mariusz, dodając jednak, że obecne rozwiązania komunikacyjne mają sens – docenia zwiększoną liczbę połączeń zarówno tych tramwajowych, jak i autobusowych. Podkreśla również, że nastroje w mieście są raczej pozytywne: – Zdenerwowanie było widoczne kiedy trwały prace. Z tego co słyszę od znajomych teraz jest całkiem okej, myślałem, że będzie gorzej – twierdzi. Na sugestię, że w takim tempie może już niedługo olsztynianie będą z jednego końca miasta na drugi mogli przemieszczać się również metrem, Bobiński trochę się obrusza. – Wiem, że to jest popularny żart – stwierdza ze śmiertelną powagą. – Linie tramwajowe to „metro” dla 150- 200 tysięcznych miast. Dzięki nim rosną ceny nieruchomości, budują się nowe budynki użyteczności publicznej, centra handlowe – tłumaczy. I podaje przykład „niesprzedawalnego” terenu zlokalizowanego w rejonie dawnych sadów uniwersyteckich. – Kiedy linia ruszyła, teren ten w końcu się sprzedał – powstaną tam Leroy Merlin i Decathlon – wymienia Bobiński, który zwraca uwagę, że "efekt metra", jaki mieliśmy na warszawskich Kabatach, będzie można obserwować także w Olsztynie.,Karolina Pałys