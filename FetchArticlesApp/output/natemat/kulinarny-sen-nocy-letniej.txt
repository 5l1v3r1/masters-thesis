Już za moment zacznie się prawdziwe lato, czas długich i krótkich podróży, też tych kulinarnych, na smakoszy czeka sporo atrakcji. To będzie prawdziwy kulinarny sen nocy letnie. Rejs z nalewkami, rzemieślnicze cydry, kuchnia staropolska i smakołyki pod znakiem Slow Food. Jedynym problemem może być decyzja co wybrać. Mamy nadzieję, że zapowiedzi meteorologów się nie spełnią i nie zmoczy nas nadmiernie deszcz. Wygląda na to, że Kraków lubi rozpoczynać weekendy degustacjami wina. Zapraszamy na kolejną spotkanie z winami z Egeru w TDwine na Rynku Dębnickim 13. O 19.30 będzie można pokosztować tego, co produkuje dr Lajos Gal, słynny propagator między innymi słynnej, a zniesławionej za czasów niesłusznych, byczej krwi. Gospodarze przygotowali pięć win i odpowiednio dobrane do nich przekąski. Ten weekend zachęca do kulinarnych podróży. Dużo będzie się działo w różnych zakątkach Polski. Zamek Gniew zaprasza na Dorszowe Żniwa, czyli Mistrzostwa Polski w Potrawach z Ryb Morskich. Po raz dwunasty Stowarzyszenie Kucharzy Polskich zaprasza do drużynowych zawodów kucharzy. Oceniana będzie ich inwencja, kreatywność i szacunek dla produktu, jakim są ryby. W tym roku w średniowiecznych murach w szranki stanie osiem drużyn, które przeszły wieloetapowe eliminacje. Na gości imprezy czeka wiele atrakcji: obserwacja zawodów, degustacje, pokazy ale przede wszystkim doskonałe potrawy z ryb morskich. W sobotę emocji dostarczy zapewne konkurs fotografii kulinarnej. Początek trzydniowej imprezy w piątek o 18.00 w Zamku Gniew przy ulicy Zamkowej 3. Kolejna propozycja dla kulinarnych turystów to Rejs z Nalewkami w Giżycku. Organizuje go już po raz trzeci Eulalia Paszkiewicz, entuzjastka tych tradycyjnych trunków i propagatorka mazurskiej kuchni. Kilkadziesiąt osób na pokładzie statku i konkurs na najlepszą nalewkę. Wśród jurorów Hieronim Błażejak, słynny producent nalewek, to tylko część atrakcji. Statek wyrusza z przystani w Giżycku o 15.00 w sobotę. Na drugim krańcu Polski rodzina Lorków zaprasza do swojej fantastycznej Koziarni na weekend z winami francuskimi, o których opowiedzą Kamil Grygoyć i Paweł Kolorus z KUP SOBIE WINO. Doskonała kuchnia pod kierownictwem Pani Jadwigi będzie serwowała dania kuchni francuskiej, ale smakosze liczą na możliwość degustacji serów z Koziarni, choćby słynnego camlorka. Początek w sobotę o 19.00 w Pogorzanach 221. Zanim pojedziecie na francuskie wina, możecie pokosztować tych polskich produkowanych w Małopolsce. Dwie winnice, Kokoszówka Górska oraz Słońce i Wiatr zapraszają wszystkich do degustacji swoich win. O małopolskich winiarstwie opowiadał będzie Wojciech Bosak, a degustację poprowadzi Marek Górski. Początek 11.00 Smardzowice 106. Podwieczorek na dwa kieliszki, to już tradycja Krakow Slow Wines. W sobotę o gościem spotkania będzie prof. Jarosław Dumanowski, który od lat prowadzi nas przez smaki kuchni staropolskiej. Opowie o obyczajach kulinarnych dawnych Polaków, ich ulubionych potrawach i trunkach. Początek spotkania o 19.30, Lipowa 6F, Kraków. W sobotę na Placu Defilad nie stanie trybuna na partyjnych przywódców, ale 25metrowy stół przy którym usiądzie sto osób, żeby zjeść Kolację Snu Nocy Letniej. To będzie niespotykana Noc Świętojańska w środku miejskiego ogrodu. Doskonałe wina, płatki kwiatów, letnie potrawy i doskonałe desery. O wszystko zadbają Lukullus, Baziółka, Bar Studio, Grąbczewscy, Miasto i Ogród, BMW i San Pellegrino, a do tego muzyka na żywo. Początek o 20.00 na Place Defilad w Warszawie. Niedziela będzie w Warszawie natomiast dniem cydru. W Nadwiślańskim Świcie spotkają się polscy cydrownicy, produkujący ten doskonały na lato napój tradycyjnymi metodami. często robią go ze starych odmian, apomnianych jabłek. Będą i warsztaty i degustacje komentowane i propozycje połączeń polskich serów z różnymi cydrami. Cydrownicy spotkają się też na zamkniętym panelu, żeby dyskutować o tym jak robić najlepsze cydry i jak je popularyzować. Zapowiadane są też premiery. Będziecie mogli skosztować produktów z kilkunastu cydrowni. Początek spotkania o 13.30, Wybrzeże Kościuszkowskie 31/33 w Warszawie. Wrocław, to niesamowite miasto. Jeżeli planujecie spędzić tam weekend, to w niedzielę zajrzyjcie do Krzywego Komina. Tam Kuba Korczak będzie pokazywał, co można zrobić z młodymi warzywami i jak smakują z grilla. Zapowiadają się ciekawe warsztaty pod egidą Slow Food. Organizatorzy zapraszają dużych i małych, mile widziane są też pokojowo nastawione zwierzęta. My zazdrościmy uczestników deseru - drożdżówek z wędzonymi czereśniami, które w okolicach Wrocławia mają boski smak. Początek niedzielnego pikniku w cieniu Komina o 14.00, Wrocław ul. Dubois 31/33. Weekend można zakończyć z letnimi piwami w Krakowie. Przez tajemnice letnich piw gości przeprowadzą specjaliści z Miasta Trunków. Początek spotkania o 17.00 w Krakowie przy ulicy Starowiślanej 55/4 w Bajli. Cieszcie się początkiem lata i wyruszajcie na dalsze i bliższe wycieczki w poszukiwaniu nieodkrytych smaków. Smacznego weekendu!,Wydarzenia kulinarne