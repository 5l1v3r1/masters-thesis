Gdy polska reprezentacja piłkarska zbliża się do 100. miejsca w rankingu FIFA, nad Wisłą doskonalą swoje umiejętności mali mistrzowie szachowi. Co najważniejsze, efekty ich pracy już zaczynają przynosić owoce. Na zakończonych właśnie mistrzostwach świata juniorów bardzo dobrze wypadło dwóch polskich zawodników: 8-letni Oskar Ogłaza, który został wicemistrzem świata w szachach błyskawicznych, oraz 10-letni Paweł Teclaf, który zajął trzecie miejsce w szachach klasycznych. W tegorocznych mistrzostwach świata juniorów, które rozgrywano od 17 do 29 grudnia w Zjednoczonych Emiratach Arabskich, miejsce na podium zdołało wywalczyć dwóch Polaków. W szachach błyskawicznych (kategoria wiekowa: "Do 8 lat") wicemistrzostwo świata wywalczył 8-letni Oskar Ogłaza z Rodła Opole. – Jeszcze nigdy w historii żaden nasz szachista nie wystąpił nawet w takim turnieju, a co dopiero mówić o zdobyciu medalu – powiedział portalowi Sport.pl Waldemar Taboła, prezes Opolskiego Związku Szachowego. W wyprawie do miasta Al-Ain Oskarowi towarzyszyli ojciec i trener. Dobrze zaprezentował się także 10-letni Paweł Teclaf z KKS Ormuzd Kartuzy, który w kategorii "Open do lat 10" wywalczył trzecie miejsce. Czwartą pozycję w szachach klasycznych (kategoria: "Dziewczęta do 14 lat") zajęła Oliwia Kiołbasa. Tuż za podium uplasowały się również Mariola Woźniak i Ewa Harazińska (szachy klasyczne; "Dziewczęta do 16 lat").,Tomasz Baliszewski